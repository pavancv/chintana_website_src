---
title: "नवमस्तोत्रम्‌"
date: 2023-05-14T21:45:00+05:30
draft: false
book:
    toc_page: true
    next_page: dds_stotra10
    prev_page: dds_stotra8
    menu : dds_menu
---



## नवमस्तोत्रम्‌ {class=text-center}


अतिमत तमोगिरिसमितिविभेदन पितामहभूतिद गुणगणनिलय ।  
शुभतमकथाशय परमसदोदित जगदेककारण राम रमारमण ॥ १॥

विधिभवमुख सुरसतत सुवन्दित रमा मनोवल्लभ भव मम शरणम्‌ ।  
शुभतमकथा य परमसदोदित जगदेककारण राम रमारमण ॥ २॥

अगणितगुणगणमयशारीर हे विगतगुणेतर भवमम शरणम्‌ ।  
शुभतमकथाशय परमसदोदित जगदेककारण राम रमारमण ॥ ३॥

अपरिमित सुखनिधिविमलसुदेह हे विगतसुखेतर भव मम शरणम्‌ ।  
शुभतमकथाशय परमसदोदित जगदेककारण राम रमारमण ॥ ४॥

प्रचलितलयजलविहरण शाश्वतसुखमयमीन हे भव मम शरणम्‌ ।  
शुभतमकथाशय परमसदोदित जगदेककारण राम रमारमण ॥ ५॥

सुरदितिज सुबलविलुलितमन्दरधरपर वर कूर्म हे भव मम शरणम्‌।  
शुभतमकथाशय परमसदोदित जगदेककारण राम रमारमण ॥ ६॥

सगिरिवरधरातलवह सुसूकर परमविबोध हे भव मम शरणम्‌ ।  
शुभतमकथाशय परमसदोदित जगदेककारण राम रमारमण ॥ ७॥

अतिबलदितिसुतहृदयविभेदन जयनृहरेऽमल भव मम शरणम्‌ ।  
शुभतमकथाशय परमसदोदित जगदेककारण राम रमारमण ॥ ८॥

बलिमुखदितिसुतविजयविनादान जगदवनाजित भव मम शरणम्‌ ।  
शुभतमकथाशय परमसदोदित जगदेककारण राम रमारमण ॥ ९॥

अविजितकुनृपतिसमितिविखण्डन रमावर वीरप भव मम शरणम्‌।  
शुभतमकथाशय परमसदोदित जगदेककारण राम रमारमण ॥ १०॥

खरतरनिशिचरदहन परामृत रघुवर मानद भव मम शरणम्‌ ।  
शुमतमकथाशय परमसदोदित जगदेककारण राम रमारमण ॥ ११॥

सललिततनुवर वरद महाबल यदुवर पार्थप भव मम शरणम्‌ ।  
शुभतमकथाशय परमसदोदित जगदेककारण राम रमारमण ॥ १२॥

दितिसुतविमोहन विमलविबोधन परगुणबुद्ध हे भव मम शरणम्‌ ।  
शुभतमकथाशय परमसदोदित जगदेककारण राम रमारमण ॥ १३॥

कलिमलहुतवह सुभगमहोत्सव शरणद कल्कीश हे भव मम शरणम्‌ ।  
शुभतमकथाशय परमसदोदित जगदेककारण राम रमारमण ॥ १४॥

अखिलजनिविलय परसुख कारण परपुरुषोत्तम भव मम शरणम्‌ ।  
शुभतमकथाशय परमसदोदित जगदेककारण राम रमारमण ॥ १५॥

इति तवनुतिवरसततरतेर्भव सुशरणमुरु सुखतीर्थ मुनेर्भगवन्‌ ।  
शुभतमकथाशय परमसदोदित जगदेककारण राम रमारमण ॥ १६॥

**॥ इति श्रीमदानन्दतीर्थभगवत्पादाचार्य विरचित**
**द्वादशास्तोत्रेषु नवमस्तोत्रं सम्पूर्णं ॥**
