---
title: "श्लोक ११.१९ - विश्वरूपदर्शन"
date: 2023-09-30T19:08:55+05:30
draft: false
book:
    toc_page: true
    next_page: shloka20
    prev_page: shloka18
    menu : geeta_menu
---



## श्लोक ११.१९ {class=text-center}

<br/>

{{< shloka  "0"  >}}

अनादिमध्यान्तमनन्तवीर्य  
मनन्तबाहुं शशिसूर्यनेत्रम् ।    
पश्यामि त्वां दीप्तहुताशवक्त्रम्  
स्वतेजसा विश्वमिदं तपन्तम् ॥११.१९ ॥

{{< /shloka >}}

---


{{% details "श्रीमन्मध्वाचार्यभगवत्पादाचर्य विरचित  गीताभाष्य" %}}

शशिसूर्यनेत्रं इत्यपि अहं क्रतुः [9।16] इत्यादिवत्। 
तदङ्गजाः सर्वसुरादयोऽपि तस्मात्तदङ्गेत्यृषिभिः 
स्तुतास्ते इत्यृग्वेदखिलेषु। 
**चन्द्रमा मनसो जातश्चक्षोः सूर्यो अजायत** 
[ऋक्सं.8।4।19।3यजुस्सं.31।12] इति च। 
बहुरूपत्वाद्बह्वाश्रयत्वं तेषां युक्तम्। ॥११.१९ ॥

{{% /details %}}



{{% details "श्रीराघवेन्द्रतीर्थविरचित गीताविवृतिः" %}}

`अनादिमध्यांतं` आदिमध्यांतशून्यं 
गुणतोऽत्रादिमध्यांतहीनत्वमुच्यते । 
`नांतं न मध्यं` इत्यत्र देशतः । 
अतो न पौनरुक्त्यम्‌ । शशिसूर्यौ नेत्रयोर्यस्य 
तमिति वा जन्यजनकभावेन वाभेदोक्तिः । 
देवानां बहुरूपत्वादनेकाश्रयत्वं 
युक्तमिति **चंद्रमा मनसो जात** (ऋग्वेदखिलेषु) 
इति मनोजाततया तदाश्रयत्वमप्यविरुद्धम्‌ । 
दीप्तहुताशवक्त्रमिति जन्यजनकभावेनाश्रयाश्रयि-
भावेन वेति ध्येयम्‌ (ज्ञेयम्‌) ॥११.१९ ॥

{{% /details %}}



{{% details "पद विचार" %}}


{{% /details %}}
