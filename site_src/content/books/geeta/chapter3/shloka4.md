---
title: "श्लोक ३.४ - कर्मयोग"
date: 2022-08-13T14:40:16+05:30
draft: false
book:
    toc_page: true
    next_page: shloka5
    prev_page: shloka3
    menu : geeta_menu
---



## श्लोक ३.४ {class=text-center}

<br/>

{{< shloka  "0"  >}}

न कर्मणामनारम्भान्नैष्कर्म्यं पुरुषोऽश्नुते ।  
न च संन्यसनादेव सिद्धिं समधिगच्छति  ॥ ३.४ ॥

{{< /shloka >}}

---


{{% details "श्रीमत्मध्वाचार्यभगवत्पादाचर्य विरचित  गीताभाष्य" %}}

इतश्च नियोक्ष्यामीत्याह न कर्मणामिति। कर्मणां युद्धादीनामनारम्भेण नैष्कर्म्यं निष्कर्मतां काम्यकर्मपरित्यागेन प्राप्यत इति मोक्षं नाश्नुते। ज्ञानमेव तत्साधनं न तु कर्माकरणमित्यर्थः। कुतः पुरुषत्वात्। सर्वदा स्थूलेन सूक्ष्मेण वा पुरेण युक्तो ननु जीवः यदि कर्माकरणेन मुक्तिः स्यात् स्थावराणाम्। न चाकरणे कर्माभावान्मुक्तिर्भवति प्रतिजन्मकृतानामनन्तकर्मणां भावात्।न च सर्वाणि भुक्तानि एकस्मिञ्च्छरीरे बहूनि हि कर्माणि करोति। तानि चैकैकानि बहुजन्मफलानि कानिचित् तत्र चैकैकानि कर्माणि भुञ्जन्प्राप्नोत्येव शेषेण मानुष्यम्। ततश्च बहुशरीरफलकर्माणीत्यसमाप्तिः। तच्चोक्तंजीवंश्चतुर्दशादूर्ध्वं पुरुषो नियमेन तु। स्त्री वाप्यनूनदशकं देहं मानुषमार्जते। चतुर्दशोर्ध्वजीवीनि संसारश्चादिवर्जितः। अतोऽवित्वा परं देवं मोक्षाशा का महामुने इति ब्राह्मे। यदि सादिः स्यात्संसारः पूर्वकर्माभावादतत्प्राप्तिः। अबन्धकत्वं त्वकामेनैव भवति। तच्च वक्ष्यतेअनिष्टंमिष्टं 18।12 इति।ननु निष्कामकर्मणः फलाभावान्मोक्षः स्मृतः।निष्कामं ज्ञानपूर्वं तु निवृत्तमिह चोच्यते। निवृत्तं सेवमानस्तु ब्रह्माभ्येति सनातनम् इति मानवे। अतस्तत्साभ्यादकरणेऽपि भवतीत्यत आह न चेति। सन्न्यासः काम्यकर्मपरित्यागः। काम्यानां कर्मणां 18।2 इति वक्ष्यमाणत्वात्। अकामकर्मणामन्तःकरणशुद्ध्या ज्ञानान्मोक्षो भवति। तच्चोक्तंकर्मभिः शुद्धसत्त्वस्य वैराग्यं जायते हृदि इति भागवते । विरक्तानामेव च ज्ञानमुक्तम्न तस्य तत्त्वग्रहणाय साक्षाद्वरीयसीरपि वाचः समासन्। स्वप्ने निरुक्त्या गृहमेधसौख्यं न यस्य हेयानुमितं स्वयं स्यात् भाग.5।11।3 इति। न तु फलाभावात् कर्माभावात्। अतो न कर्मत्याग एव मोक्षसाधनम्।यत्याश्रमस्तु प्रायत्यार्थो भगवत्तोषणार्थश्च। अप्रयतत्वमेव हि प्रायो गृहस्थादीनाम् इतरकर्मोद्योगात्। अप्रयतानां च न ज्ञानम् तथा हि श्रुतिः नाशान्तो नासमाहितः कठो.2।23 इति। महांश्च यत्याश्रमे भगवतस्तोषः। तथा ह्याह यत्याश्रमं तुरीयं तु दीक्षां मम सुतोषिणीम् इति नारायणाष्टाक्षरकल्पे। आधिकारिकास्तु तथैव प्रायत्ये समर्थाः। स एव च महान्भगवतस्तोषः। तच्चोक्तम् देवादीनामादिराज्ञां महोद्योगोऽपि भोगिनः। विष्णोश्चलति तद्भोगोऽत्यतीव हरितोषणम् इति पाद्मे।

{{% /details %}}



{{% details "श्रीराघवेन्द्रतीर्थविरचित गीताविवृतिः" %}}


यतिधर्माः शमादय एवानुष्ठेयाः न तु गृहिधर्माः । तत्रापि न घोरं
युद्धकर्मेति वादिनं पार्थं प्रति तव जनकादेरिवाधिकारिकत्वात्‌ वर्णाश्रमोचित 
धर्मस्त्वयाऽनुष्ठेया ए्वेत्युक्तम्‌।  इदानीं कर्म न कार्यमिति वदतः किं
कर्माकरणप्राप्यत्वहेतुना मुक्तेर्नैष्कर्म्यशब्दवाच्यत्वात् तदन्यथाऽनुपपत्त्या कर्म न
कार्यमित्यभिप्रायः । उत कर्मणः संसारबीजत्वात्तदकरणं मुक्तिहेतुरिति ।
**कर्मणा बध्यते जंतुरि**ति स्मृतेः कर्मणो मुक्तिप्रतिबंधकत्वाद्वा । आद्यं निराह
॥ `नेति` ।  
कर्मणामनारंभादकरणान्नैष्कर्म्य  कर्माकरणप्राप्यत्वहेतुना
नैष्कर्म्यशब्दवाच्यं मोक्षमश्नुत इति यत्त्वयोक्तम्‌, तन्न  भवति। कुत इत्यत उक्तम्‌
॥ `पुरुष इति` ।  
पुराणि शरीराणि सरति प्राप्नोतीति पुरुसः । पुरुस एव पुरुषः ।
हेतुगर्भमिदम्‌ । सदा सूक्ष्मेण स्थूलेन वा देहेन युक्तत्वादिति । कर्माकरणमात्रेण
मोक्ष इति पक्षे कदाचित्कमनिधिकारि(र)शरीरस्यापि सम्भवेन तद्देहे
कर्माकरणनिमित्तमोक्षप्राप्त्याऽधुना दृश्यमानं पुरुषत्वं न स्यादिति भावः ।
नैष्कर्म्यशब्दवाच्यत्वं तु काम्यकर्माप्राप्यत्वनिमित्तेनोपपन्नम्‌। मया तु
निवृत्तकर्मण्येव नियोगः क्रियत इति भावः । द्वितीयमपि निराह ॥ `नेति` ।  
कर्मणामनारंभादकरणान्नैष्कर्म्य॑ काम्यकर्माप्राप्यं मोक्षमश्नुते ,
संसारबीजभूतकर्माभावादिति त्वयोक्तं यत्तन्न। कुतः पुरुष इति । प्राग्वदेवार्थः।
अनादौ संसारे कर्माधिकृतानंतजन्मसंभवेन सदा पुरुषशब्दितदेहयुतत्वात्तत्र
कृतानंतकर्मणां भावेनाद्यतनदेहावच्छेदेन कर्माकरणमात्रेण
संसारबीजाभावकृतमोक्षाशा कुतः स्यादितिभावः। तृतीयपक्षनिरासस्तु
**'यज्ञार्थात्कर्मणोऽन्यत्र** इत्यादौ वक्ष्यते। ननु **निष्कामं ज्ञानपूर्वं तु** इति
स्मृतौ निवृत्तकर्मणा(णो) मोक्ष उच्यते । तस्य मोक्षहेतुत्वे फलांतराभाव एव
युक्तिर्न त्वन्या । तथा च कमकिरणस्यापि फलांतराभावरूपयुक्तिसाम्यात्‌,
आयासाभावरूपगुणवत्त्वाच्च, कर्माकरणादपि मोक्षः स्यात्‌ । 
**एवं त्वयि नान्यथेतोऽस्ती** त्यादौ श्रुतः कर्माकरणे प्रत्यवायस्तु अमुमुक्षुविषतयोपपन्न
उत्यत आह॥ `न चेति`।    
सन्न्यसनात्‌ काम्यकर्माकरणादेव, तन्मात्रादिति यावत्‌ । अनेन निवृत्तकर्मकरणमुपलक्ष्यते ।
निवृत्तकर्मकरणमात्रात्सिद्धिं मोक्षं पुरुषो न
समधिगच्छति न प्राप्नोति । किंतु तेनातःकरण-
शुद्धिविषयवैराग्यश्रवणमननध्यानज्ञानद्वारैव। **निवृत्तं सेवमानस्तु ब्रह्माभ्येती** ति
श्रु(स्मृ)तेरप्ययमेवाभिप्रायः । तथा च न तत्प्रतिबंद्या कर्माकरणस्य मोक्षहेतुत्वं
शंक्यमिति भावः । ननु यत्याश्रमधर्माणां श्रुत्यादिसिद्धे मुक्तिहेतु्वे   फलांतराभाव
एव युक्तिरिति तत्प्रतिबंद्यास्तु कर्माकरणस्य मुक्तिहेतुत्वमित्यतोऽप्युक्तम्‌
॥। `न चेति` ।  
सन्न्यसनाद्यत्याश्रमादेवेत्यर्थः । स तु भगवति
मनःसमाधानद्वारा (तत्प्रीतिविशेषद्वारा वा) मुक्तिहेतुर्न फलांतराभावत्त्वहेतुना।
येन तत्प्रतिबंद्याऽपि फलांतराभावयुक्त्या कर्माकरणस्य मुक्तिहेतुत्वं शंक्येतेति।
एतेन लोक इति पूर्वशलोकोक्तदिशा न केवलमाधिकारिकत्वात्तव कर्मणि
नियोगः , अपि तु कर्माकरणस्य त्वदुक्तरीत्या मुक्तिहेतुत्वाभावादपीति हेत्वंतरमुक्तं
भवति ॥। ४॥


{{% /details %}}



{{% details "पद विचार" %}}


{{% /details %}}
