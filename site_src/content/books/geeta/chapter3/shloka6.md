---
title: "श्लोक ३.६/७ - कर्मयोग"
date: 2022-08-13T14:40:16+05:30
draft: false
book:
    toc_page: true
    next_page: shloka8
    prev_page: shloka5
    menu : geeta_menu
---



## श्लोक ३.६/७ {class=text-center}

<br/>

{{< shloka  "0"  >}}

कर्मेन्द्रियाणि संयम्य य आस्ते मनसा स्मरन्।  
इन्द्रियार्थान्विमूढात्मा मिथ्याचारः स उच्यते ॥ ३.६ ॥

यस्त्विन्द्रियाणि मनसा नियम्यारभतेऽर्जुन।  
कर्मेन्द्रियैः कर्मयोगमसक्तः स विशिष्यते ॥ ३.७ ॥

{{< /shloka >}}

---


{{% details "श्रीमत्मध्वाचार्यभगवत्पादाचर्य विरचित  गीताभाष्य" %}}

तथापि शक्तितः त्यागः कार्य इत्याह कर्मेन्द्रियाणीति। 
मन एव प्रयोजकमिति दर्शयितुमन्वयव्यतिरेकावाह मनसा 
स्मरन् मनसा नियम्येति। 
कर्मयोगं स्ववर्णाश्रमोचितम्।
न तु गृहस्थकर्मैवेति नियमः सन्न्यासादिविधानात् सामान्यवचनाच्च।

{{% /details %}}



{{% details "श्रीराघवेन्द्रतीर्थविरचित गीताविवृतिः" %}}

ननु शरीरयात्राद्यर्थकर्मणां त्यक्तुमशक्यत्वेऽपि यज्ञादिकर्मणां 
त्यक्तुं शक्यत्वात्तेषामस्तु त्यागः । 
न ह्यशक्यविषये शास्त्रप्रवृत्तिरस्ति । अतः **कर्मणा बध्यत** इति 
कर्मत्यागपरे शास्रे कर्मशब्दो यज्ञादिकर्मपरो भविष्यतीत्यतो मन
एव बंधमोक्षयोः प्रयोजकं न कर्मकरणाकरणे इति भावेन मनस एव प्राधान्यमाह
॥ **कर्मेत्यादि श्लोकाभ्यां** ।   

`कर्मेंद्रियाणि` वाक्‌पाणिपादपायूपस्थानि । चक्षुरादीन्युपलक्ष्यंते । 
`संयम्य` निगृह्य `यो मनसा` ईंद्रियार्थान् 
रूपादीन् `मनसा स्मरन्नास्ते` वर्तते । `स विमूढात्मा` भ्रांतः 
`मिथ्याचारः` कपटाचारः डांभिक उच्यत इत्यर्थः   ॥ ३.६ ॥   

`यस्त्विंद्रियाणि` चक्षुरादिज्ञानेंद्रियाणि `मनसा नियम्य असक्तः` 
फलेच्छाहीनः सन्‌ कर्मेंद्रियैः कर्मयोगं 
स्ववर्णाश्रमोचितकर्मरूपज्ञानोपायं `आरभते`
करोति स `विशिष्यते` । पूर्वतनादधिको भवति ।  

एतेन पूर्वश्लोके मनसो निग्रहाभावे बंध इत्यन्वयः, 
द्वितीये तु मनसो निग्रहे बंधाभाव इति व्यतिरेक उक्तः ।  

तथा पूर्वत्र मनसोऽनिग्रहे मोक्षाभाव इति व्यतिरेकः, द्वितीये तु श्लोके 
मनसोनिग्रहे मोक्ष इत्यन्वय इति बंधापेक्षया 
मनसोऽनिग्रह- निग्रहयोरन्वयव्यतिरेकौ ,
मोक्षापेक्षया च व्यतिरेकान्वयावित्युक्तदिशाऽभिप्रेततया
बंधमोक्षयोर्मनोऽनिग्रहनिग्रहावेव प्रयोजकावित्युक्तं भवति । 
मनस एवप्रयोजकत्व ज्ञापनाय मनसा स्मरन्नित्युक्तिः । 
अन्यथा स्मरणस्य मानसत्वाव्यभिचारान्मनसेति व्यर्थं 
स्यादिति ज्ञेयम्‌ ॥ ३.७ ॥

{{% /details %}}



{{% details "पद विचार" %}}


{{% /details %}}
