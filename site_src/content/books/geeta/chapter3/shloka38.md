---
title: "श्लोक ३.३८ \ ३९ - कर्मयोग"
date: 2022-08-15T10:44:44+05:30
draft: false
book:
    toc_page: true
    next_page: Shloka40
    prev_page: Shloka37
    menu : geeta_menu
---



## श्लोक ३.३८ \ ३९ {class=text-center}

<br/>

{{< shloka  "0"  >}}

धूमेनाव्रियते वह्निर्यथाऽऽदर्शो मलेन च ।  
यथोल्बेनावृतो गर्भस्तथा तेनेदमावृतम् ॥ ३.३८ ॥  

आवृतं ज्ञानमेतेन ज्ञानिनो नित्यवैरिणा ।  
कामरूपेण कौन्तेय दुष्पूरेणानलेन च ॥ ३.३९ ॥ 

{{< /shloka >}}

---


{{% details "श्रीमन्मध्वाचार्यभगवत्पादाचर्य विरचित  गीताभाष्य" %}}

कथं विरोधी सः इदमनेनावृतम्। 
यथा धूमेनाग्निरावृतः प्रकाशरूपोऽप्यन्येषां न 
सम्यग्दर्शनाय तथा परमात्मा। 
यथाऽऽदर्शो मलेनावृतोऽन्याभिव्यक्तिहेतुर्न भवति तथाऽन्तःकरणं परमात्मादेर्व्यक्तिहेतुर्न भवति कामेनावृतम्। 
यथोल्बेनावृत्य बद्धो भवति गर्भः तथा कामेनावृतो जीवः  ॥ ३.३८ ॥  

शास्त्रतो जातमपि ज्ञानं परमात्मापारोक्ष्याय न 
प्रकाशते कामेनावृतं ज्ञानिनोऽपि किम्वल्पज्ञानिनः। 
कामरूपेण कामाख्येन नित्यवैरिणा दुष्पूरेण। 
दुःखेन हि कामः पूर्यते।  न हीन्द्रादिपदं सुखेन लभ्यते। 
यद्यपीन्द्रादिपदं प्राप्तं पुनर्ब्रह्मादिपदमिच्छतीत्यलं 
बुद्धिर्नास्तीत्यनलः। 
उक्तं चज्ञानस्य ब्रह्मणश्चाग्नेर्धूमो बुद्धेर्मलं तथा। 
आदर्शस्याथ जीवस्य गर्भस्योल्बो हि कामकः इति   ॥ ३.३९ ॥  

{{% /details %}}



{{% details "श्रीराघवेन्द्रतीर्थविरचित गीताविवृतिः" %}}

अशुभप्रेरकेषु क्रोधाद्यभिमान्यसुरेषु कामः कथं बलवानित्यत आह
॥ `धूमेनेत्यादिःछोकद्वयेन` । वह्निर्यथा धूमेनाव्रियते तथा तेन कामेनेदं
उत्तमजीवजातं किंचिदावृतम्‌ । यथा चादर्शो दर्पणो मलेनावृतः तथेदं
मध्यमजीवजातं तेन कामेनाधिकमावृतम्‌ । यथा च गर्भः उल्बेन
गर्भवेष्टनचर्मणाऽऽव्रियते आच्छाद्यते तथेदमधमजीवजातं तेन
कामेनात्यन्तमावृतम्‌ । त्रिविधस्यापि जीवजातस्य यथायोग्यं यथावत्तया
परावरतत्त्वज्ञानप्रतिबन्धकः काम इत्यर्थः ।   
यद्वा इदमित्यनेन ईश्वरान्तःकरणजीवाख्यं वस्तुत्रयं ग्राह्यम्‌ । 
वन्हिर्यथा धूमेनाव्रियते तथेश्वरो जीवगतकामेनावृतः । 
प्रकाशरूपोऽप्यद्निर्धूमेनावृतोऽन्यैर्यथा न दृश्यते 
तथेश्वरः स्वयं सर्वं जानन्नपि नान्यैर्ज्ञायत इत्यर्थः । 
आदर्शो मलेनेवान्तःकरणं कामेनावृतम्‌ । 
यथाऽऽदर्शो मलेनावृतो मुखाद्यभिव्यक्तिहेतुर्न भवति, तथा
जीवान्तः करणं कामावृतं सदीश्चरं जीवं वा न प्रकाशयतीत्यर्थः । 
यथोल्बेनावृतो गर्भः तथा कामेनावृतो जीवः, उल्बेन वेष्टितो गर्भो यथा 
व्यापाराक्षमस्तथा जीवोऽपि कामेनावृतो नेश्वरादिज्ञाने क्षम इत्यर्थः ॥ ३८॥

एवं ज्ञेयस्येश्वरादेः ज्ञानकारणस्य मनसः ज्ञातुर्जीवस्य प्रतिबन्धकः काम
इत्युक्त्या ज्ञानोत्पत्तिप्रतिबन्धकत्वमुक्तम्‌ । 
इदानीं शास्त्रतो जातमपि ज्ञानं
स्वकार्यापरोक्षज्ञानाय न प्रभवतीत्याह ॥ `आवृतमिति`। 
ज्ञानिनः शास्त्रजनितज्ञानिनोऽपि ज्ञानं कामावृतं भगवदपरोक्षज्ञानाय न 
प्रभवति । किमु गुरूपदेशमात्रजज्ञानवत इति सूचनाय ज्ञानिन इत्युक्तम्‌ । 
अन्यथा ज्ञानस्य ज्ञानिसम्बन्धाव्यभिचारात्‌ ज्ञानिन 
इत्युक्तिर्व्यर्था स्यत् ।  
केनावृतं ज्ञानमित्यत उक्तम्‌ ॥ `कामरूपेणेति` ।  निरूप्यतेऽनेनेति रूपमाख्या, काम इति रूपमाख्या यस्य तेन कामरूपेण कामाख्येन 
नित्यवैरिणा सदाऽपकारिणा दुष्पूरेण दुःखेन पूरयितव्येन । 
न केवलं दुष्पूरः किंत्वनलेन न विद्यतेऽलं तृप्तिर्यस्य 
सोऽनलः । तेन महतो भोगस्य विषयस्य प्राप्तावपि
अधिकेच्छयाऽलम्बुद्धिहीनेनेत्यर्थ: ॥ ३९ ॥


{{% /details %}}



{{% details "पद विचार" %}}


{{% /details %}}
