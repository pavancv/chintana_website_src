---
title: "श्लोक ३.३ - कर्मयोग"
date: 2022-08-13T14:40:16+05:30
draft: false
book:
    toc_page: true
    next_page: shloka4
    prev_page: shloka2
    menu : geeta_menu
---



## श्लोक ३.३ {class=text-center}

<br/>

{{< shloka  "0"  >}}
**श्री भगवानुवाच**  
लोकेऽस्मिन्द्विविधा निष्ठा पुरा प्रोक्ता मयानघ।  
ज्ञानयोगेन सांख्यानां कर्मयोगेन योगिनाम् ॥ ३.३ ॥
{{< /shloka >}}

---


{{% details "श्रीमन्मध्वाचार्यभगवत्पादाचर्य विरचित  गीताभाष्य" %}}

ज्यायस्त्वेऽपि बुद्धेराधिकारिकत्वात् त्वं कर्मण्यधिकृत इति 
तत्र नियोक्ष्यामीत्याशयवान्भगवानाह `लोक` इति । `द्विविधा` अपि 
जनाः सन्ति गृहस्थादिकर्मत्यागेन ज्ञाननिष्ठाः सनकादिवत् तत्स्था 
एव ज्ञाननिष्ठाश्च जनकादिवत् मद्धर्मस्था एवेत्यर्थः । 
`साङ्ख्यानां` ज्ञानिनां सनकादीनाम् । `योगिनामु`पायिनां 
जनकादीनाम् । ज्ञाननिष्ठा अप्याधिकारिकत्वादीश्वरेच्छया 
लोकसङ्ग्रहार्थत्वाच्च ये कर्मयोग्या भवन्ति तेऽपि `योगिनः` । 
`निष्ठा` स्थितिः। त्वं तु जनकादिवत् सकर्मैव ज्ञानयोग्यः न तु 
सनकादिवत्तत्त्यागेनेत्यर्थः। सन्ति हीश्वरेच्छयैव कर्मकृतः 
प्रियव्रतादयोऽपि ज्ञानिन एव।  तथा ह्युक्तम् -
##### ईश्वरेच्छया विनिवेशितकर्माधिकारः** 
भाग.5।1।23 इति। ॥ ३.३ ॥

{{% /details %}}



{{% details "श्रीराघवेन्द्रतीर्थविरचित गीताविवृत्तिः " %}}

यद्यपि सर्वकर्माण्याश्रमत्रयविहिताति काम्यकामिभेदेन काम्यान्यकाम्यानि
चेति वैकल्पिकानि । यतिधर्मस्तु शमादयः केवलमकाम्याः युद्धकर्मेव
नरकाद्यनर्थहेतुरागद्वेषाद्युपेताश्च न भवन्ति, तथाऽपि तेषां
अनाधिकारिकविषयत्वात्‌, तव च जनकप्रियव्रतादेरिव आधिकारिकत्वात्‌ । 
**सुखदुःखे समे कृत्वा** (२-३८) इत्यत्रोक्तदिशा भगवद्भक्त्या 
स्वधर्मत्वेनाुष्ठाने पापानवाप्तेः  वैकल्पिकेऽपि युद्धकर्मण्येव 
नियोज्य इति भावेनाद्य प्रश्र्नस्योत्तरमाह ।  **लोक इत्यादिना** । 
द्वितीयस्य तु  श्रेयानित्यादिताऽग्रे ध्येयम्‌ । `अस्मिन्लोके` 
साधकवर्गे `निष्ठा` स्वरूपेण स्थितिः मुक्तिरितियावत्‌ । 
यद्वा `निष्ठा` नितरां संसारगतिनिवृत्तिर्दिविधा द्विप्रकारा 
द्विविधसाधनसाध्येत्यर्थः ।  

`पुरा मया प्रोक्ता` । हे `अनघ` इति संबुद्धिः । 
कथमित्यत आह । `सांख्यानां` 
ज्ञानप्रधानानां देवानां सनकादियतीनां च । ज्ञानयोगेन, 
पाचुर्याज्ज्ञानस्योक्तिः । अप्रचुरकर्मोपेतप्रचुरज्ञानोपायेन 
जपध्यानादिना निष्ठा मुक्तिः, `योगिनां`
कर्मरूपोपायवतां कर्मयोगेनाप्रचुरज्ञानोपेतेन प्रचुरकर्मोपायेन निष्ठा 
मुक्तिः । योगिनामित्यनंतरमितिशब्दोऽध्याहार्यः ।   

अत्र भगवज्ज्ञानिनामप्युभयेषां न ज्ञानमात्रेण 
स्वयोग्ययावदानंदानुभवरूपसंपूर्णमुक्तिः  अपि तु 
कर्मसमुच्चितेनैव । तत्र केचन ***सनकादयो*** यतयः 
स्वगतज्ञानकर्मणोर्मध्येज्ञानप्रचुराः संतो मुक्तिभाजः।
केचित्तु ***जनकप्रियव्रतादयो*** गृहस्थाः स्वगतज्ञानकर्मणोर्मध्ये 
प्रचुरकर्माणः संत एव मुक्तिभाजो भवंति ।  

आधिकारिकतया तथैव भगवता क्लृप्तत्वात्‌ । तथा च
त्वमप्याधिकारिक इति कर्मणि विनियोज्य एवेति भावः । अत्र
नीरमिश्रक्षीरे  क्षीरशब्दप्रयोगवत् प्राचुर्याभिप्रायेण ज्ञानयोगेन
कर्मयोगेनेत्येकैकोक्तिरिति ज्ञेयम्‌ ॥ ३.३ ॥

{{% /details %}}



{{% details "पद विचार" %}}

- अनघ : Sinless
- सांख्य : Devas, One with knowledge
- वैकल्पिक : Alternative
- क्लृप्त : Made, Formed, Appointed

{{% /details %}}
