---
title: "श्लोक ४.२४ - ज्ञानकर्मसन्यसयोग"
date: 2022-10-19T21:07:25+05:30
draft: false
book:
    toc_page: true
    next_page: Shloka25
    prev_page: Shloka23
    menu : geeta_menu
---



## श्लोक ४.२४ {class=text-center}

<br/>

{{< shloka  "0"  >}}

ब्रह्मार्पणं ब्रह्महविर्ब्रह्माग्नौ ब्रह्मणा हुतम् ।   
ब्रह्मैव तेन गन्तव्यं ब्रह्मकर्मसमाधिना ॥ ४.२४ ॥

{{< /shloka >}}

---


{{% details "श्रीमन्मध्वाचार्यभगवत्पादाचर्य विरचित  गीताभाष्य" %}}

ज्ञानावस्थितचेतस्त्वं स्पष्टयति ब्रह्मार्पणमिति। 
सर्वमेतद्ब्रह्मेत्युच्यते तदधीनसत्ताप्रवृत्तिमत्त्वात् न तु 
तत्स्वरूपत्वात्। उक्तं हित्वदधीनं यतः सर्वमतः सर्वो भवानिति। 
वदन्ति मुनयः सर्वे न तु सर्वस्वरूपतः इति पाद्मे। 
`सर्वं तत्प्रज्ञानेत्रम्` ऐ.उ.5।3 इति च  
`एतं ह्येव बह्वृचः` ऐ.आ.3।2।9 इत्यादि च।  
समाधिना सह ब्रह्मैव कर्म। ॥ ४.२४ ॥

{{% /details %}}



{{% details "श्रीराघवेन्द्रतीर्थविरचित गीताविवृत्तिः " %}}

एवं `तत्ते कर्म प्रवक्ष्यामीति` प्रतिज्ञातं कर्मस्वरूपं 
संक्षेपविस्ताराभ्यां प्रतिपाद्य `गतसंगस्य` इत्यनेनोपसंहृत्याधुना 
ज्ञानावस्थितचेतस्तवं स्पष्टयति
॥ **ब्रह्मेति** । अर्प्यते समर्प्यतऽनेनेत्यर्पणं दर्वीपिठरादि । 
अर्पणहविरग्नीनां ब्रह्माभेद उच्यते ब्रह्म च तदर्पणं 
चेत्यादिव्युत्पत्तेः । तथा समाधिना सह सहितं
कर्म चाग्निहोत्रादि ब्रह्मेति कर्मसमाध्योरपि । तथा ब्रह्मणा 
हुतमित्यत्रापि प्रायपाठाद् ब्रह्मैव हुतमिति होमस्यापि ब्रह्माभेदः । 
स॒ तु अर्पणादिसत्ताप्रतीत्यदेः ब्रह्मधीनत्वाभिप्रायेण । 
`त्वदधीनं यतस्सर्वमतः सर्वो मतो भवान्‌` (पाद्मे) इत्यादेः । 
`इति मां योऽभिजानातीति` श्लोकांते शेषः। 
तेनैव ब्रह्म गंतव्यमित्यन्वयः । एतेन ज्ञानावस्थितचेतः पदोक्तं 
परमेश्वरज्ञानमेवंरूपमिति स्पष्टीकृतं भवति । यद्वा ब्रह्मणा हृतमिति
असामानाधिकरण्यनिर्देशप्रायपाठात्‌ । ब्रह्मण्यर्पणं ब्रहाणो हविः 
ब्रह्मणोऽग्नौ ब्रह्मणः कर्म ब्रह्मकर्म न केवलं कर्ममात्रं ब्रह्मणः 
किंतु समाधिना सहितं न ब्रह्मण इत्यर्थः । 
अर्पणादिकं सर्वं तत्स्वामिकमिति यो जानाति तेन ब्रह्म
गंतव्यमिति योजना।  एतेन प्राङ्मुक्तपदेनोक्तस्वातंत्र्यभिमानत्यागः
कर्मागमुक्तः स कुत्र कार्यः । त्यक्तस्वातंत्र्याभिमानं च वस्तु 
किमधीनं ज्ञेयम्‌ । यज्ञायेत्युक्तयज्ञार्थत्वं च किमिति शंकात्रयं 
निरस्तम्‌ । हविरादौ स्वातंत्रयाभिमानत्यागब्रह्माधीनत्वयोः, 
विष्णवर्पणमेव यज्ञर्थत्वमित्यस्य चात्र प्रतीतेरिति  ॥ ४.२४ ॥

{{% /details %}}



{{% details "पद विचार" %}}


{{% /details %}}
