---
title: "श्लोक ४.१७/८ - ज्ञानकर्मसन्यसयोग"
date: 2022-10-18T22:06:26+05:30
draft: false
book:
    toc_page: true
    next_page: Shloka19
    prev_page: Shloka16
    menu : geeta_menu
---



## श्लोक ४.१७/८  {class=text-center}

<br/>

{{< shloka  "0"  >}}

कर्मणो ह्यपि बोद्धव्यं बोद्धव्यं च विकर्मणः ।  
अकर्मणश्च बोद्धव्यं गहना कर्मणो गतिः ॥ ४.१७ ॥

कर्मण्यकर्म यः पश्येदकर्मणि च कर्म यः ।  
स बुद्धिमान् मनुष्येषु स युक्तः कृत्स्नकर्मकृत्  ॥ ४.१८ ॥

{{< /shloka >}}

---


{{% details "श्रीमत्मध्वाचार्यभगवत्पादाचर्य विरचित  गीताभाष्य" %}}

न केवलं तज्ज्ञात्वा मोक्ष्यसे ज्ञात्वैवेत्याशयवानाह कर्मण इति। 
तच्चोक्तम् अज्ञात्वा भगवान्कस्य कर्माकर्मविकर्मकम्। 
दर्शनं याति हि मुने कुतो मुक्तिश्च तद्विना इति। 
अकर्म कर्माकरणम् कर्माकर्मान्यद्विकर्म निषिद्धं कर्म बन्धकत्वात्। 
ततो विविच्य कर्मादि बोद्धव्यमित्यादि। 
`न च शापादिनाकवयोऽप्यत्र मोहिताः` 4।16 
अशक्यं चैतज्ज्ञातुमित्याह गहनेति। ॥ ४.१७ ॥

कर्मादिस्वरूपमाह कर्मणीति। कर्मणि क्रियमाणे सत्यकर्म यः पश्येत् 
विष्णोरेव कर्म नाहं चित्प्रतिबिम्बः किञ्चित्करोमीति। अकर्मणि 
सुप्त्यादावकरणावस्थायाम्। परमेश्वरस्य यः कर्म पश्यति अयमेव परमेश्वरः 
सर्वदा सर्वसृष्ट्यादिकं करोतीति स बुद्धिमान् ज्ञानी स एव स युक्तो 
योगयुक्तः। सर्वाकरणाप्स एव च कृत्स्नकर्मकृत कृत्स्नफलवत्त्वात् ॥ ४.१८ ॥

{{% /details %}}



{{% details "श्रीराघवेन्द्रतीर्थविरचित गीताविवृतिः" %}}

कर्मादिस्वरूपज्ञानमावश्यकमिति भावेनाह ॥ **कर्मणो हीति** । 
पर्वस्मात्कर्माकर्मपदयोरनुवृत्तिः । कर्मणः सकाशादकर्म कर्माकरणं 
विरुद्धकर्म च विविच्य बोद्धव्यम्‌ । विकर्मणो निषिद्धकर्मणश्च 
कर्माकर्म च विविच्य बोद्धव्यम्‌ । अकर्मणश्च कर्म विकर्म च विविच्य 
बोद्धव्यम्‌ । कुत इत्यत आहं ॥ **गहनेति** ।   
पूर्वतर दुर्ज्ञेयत्वोक्तावपि तच्छापादिप्रबलनिमित्तं न भवति । किंतु
स्वभावत एवेति वक्तुं `गहना कर्मणो गतिरिति` पुनर्वचनम्‌ ।   

यद्वा  `कर्म प्रवक्ष्यामीति` प्रतिज्ञातं कर्मादिस्वरूपमाह॥ 
**कर्मणो हीति** । अत्र कर्म न इति
विकर्म न इति अकर्म न इति पदविभागः । `ब्रह्मण इंद्रोपयाहि विद्वान्‌` 
इत्यत्र ब्रह्माण इत्यस्येव भिन्नपदस्यापि न इत्यस्य 
रेफोत्तरस्य णत्वं ध्येयम्‌ । तेन `रषाभ्यां नो णः समानपद` 
इत्युक्तावपि छांदसं णत्वमत्र ध्येयम्‌। कर्म नो मत्तो
भवतीति। विकर्म अकर्म च नो मत्तो भवतीत्येवं योजना। 
कर्मादिस्वरूपं न स्वतंत्र  किंतु भगवदधीनं बोद्धव्यमित्यर्थः । 
न इति बहुवचनं बहुरूपत्वात्‌। 
एवंरूपेण कर्मस्वरूपज्ञानं दुःशकमित्याह ॥ **गहनेति** । एतच्च
श्रोतुरधिकादरजननायोक्तम्‌ ॥ १७॥   

कर्मादिस्वरूपं प्रपञ्चयंस्तद्बोधं स्तौति ॥ **कर्मणौति** । 
वर्णाश्रमोचितकर्मणि क्रियमाणे सति अकर्म कर्माभावं सवस्य यः 
पश्येत्‌। भगवानेव कर्ता नाहं स्वतंत्रः  किंतु तदधीनकर्तृशक्तिकः 
सन्‌ करोमीति यः पश्येदित्यर्थः ।  
अकर्मणि   जीवरकर्तृककर्मकरणहीने  सुप्त्यादौ  जीवस्य 
कर्माकरणावस्थायामिति यावत्‌। कर्म यः पश्येत्‌ । 
जीवव्यापारस्य भावे अभावे च सदा भगवानेव महदादि 
स्वप्नादौ गजादि करोतीति पश्येदित्यर्थः । 
अनेन हरेः परानपेक्षया कर्तृत्वं स्वस्य
तदधीनकर्तृत्वं ज्ञात्वा वर्णाश्रमविहितानुषठनं कर्मेत्यक्तं भवति । 
एतेन कर्माकरणमकर्म, निषिद्धं कर्म विवर्मेतयुक्तप्रायम्‌ । 
कर्मादिबोधं स्तौति ॥ **स इति** । 
य एवं पश्येत्स बुद्धिमान्‌ ज्ञानी । प्रशंसायां मतुप्‌ । स एव युक्तः
ज्ञानोपायवान्‌ । स एव कृत्स्नकर्मकृत्‌ । स्वयोग्यकृत्स्नकर्मफलस्य 
ज्ञानस्य  मोक्षस्य   प्रप्तप्रायत्वादितिभावः ।   
 
यद्वा करश्शब्दः सकारांतः कर्मविधिवाची,
तेन मीयते विषयीक्रियते इति कर्म । उपपदस्य टिलोपो मातेः 
कनिन्प्रत्ययः ।
`करोऽस्मिन्मीयत इति कर्म जीव उदाहृतः` (नारदीये) इति निर्वचनात्‌ ।
विधिबद्धत्वात्कर्मशब्दार्थो जीवः । कर्मविधेस्तत्फलस्य 
चाभावादकर्मपदेनेश्वरो ग्राह्यः । तथा च कर्मणि विधिबद्धे जीवे 
अस्वातंत्र्याद्धेतोरकर्म कर्माभावं यः पश्येत्‌। 
तथाऽकर्मणि विष्णौ कर्मयः पश्येत्‌ सर्वकर्मकर्तृत्वात्तदीयमेव 
सर्वकर्मेति पश्येत्‌ स बुद्विमान्‌ ज्ञानीत्यवं प्राग्वदेव 
स्तुतिपरताऽर्ध(र्थ)स्य ध्येया ॥ १८॥

{{% /details %}}



{{% details "पद विचार" %}}

- रषाभ्यां... : अष्टाध्ययी ८.४.१
          : Here कर्मण is being split as कर्म न
          : Similarly others

{{% /details %}}
