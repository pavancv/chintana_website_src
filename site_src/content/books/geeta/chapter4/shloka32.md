---
title: "श्लोक ४.३२ - ज्ञानकर्मसन्यसयोग"
date: 2022-10-20T13:50:51+05:30
draft: false
book:
    toc_page: true
    next_page: Shloka33
    prev_page: Shloka31
    menu : geeta_menu
---



## श्लोक ४.३२  {class=text-center}

<br/>

{{< shloka  "0"  >}}

एवं बहुविधा यज्ञा वितता ब्रह्मणो मुखे ।  
कर्मजान्विद्धि तान्सर्वानेवं ज्ञात्वा विमोक्ष्यसे ॥ ४.३२ ॥

{{< /shloka >}}

---


{{% details "श्रीमत्मध्वाचार्यभगवत्पादाचर्य विरचित  गीताभाष्य" %}}

ब्रह्मणः परमात्मनो मुखे। 
अहं हि सर्वयज्ञानां भोक्ता च प्रभुरेव च 9।24 इति वक्ष्यति। 
मानसिकवाचिककायिककर्मजा एव हि ते सर्वे। 
एवं ज्ञात्वा तानि कर्माणि कृत्वा विमोक्ष्यसे। 
युद्धं परित्यज्य यन्मोक्षार्थं करिष्यसि तदपि कर्म। 
अतो विहितं न त्याज्यमिति भावः। ॥ ४.३२ ॥

{{% /details %}}



{{% details "श्रीराघवेन्द्रतीर्थविरचित गीताविवृतिः" %}}

उक्तान्कर्मभेदानुपसंहरति ॥ **एवमिति** । एवं `दैवमेवेत्यादिना`
श्लोकषट्केनोक्तदिशा मानसिकवाचिककायिकभेदेन बहुप्रकाराः यज्ञाः 
ब्रह्मणो हरेर्मुखे वितता विस्तृताः तस्य सर्वयज्ञभोक्तुतवात्‌। 
`अहं हि सर्वयज्ञानां भोक्ता`(९-२४) इत्यादेः । 
`श्रोत्रादि` इत्यादिनोक्तेंद्रियनियमनादिरूपयज्ञेषु
तदाराध्यस्यानुक्तेर्ब्रह्मणोऽन्यस्तदाराध्य इति शंकानिरासाय 
ब्रह्मणो मुखे वितता इत्यक्तम्‌ ।  
ननु यज्ञानां बहुविधत्वे ज्ञानयज्ञादिनैवालं किं कर्मात्मकेन 
युद्धेनेत्यत आह॥ **कर्मजानिति** ।  
तान्प्रागुक्तान्सर्वान्यज्ञन्कर्मजान्कर्मरूपान्विद्धि जानीहि। 
मानसिकवाचिककायिककर्मजान्विद्धीति वाऽर्थः। 
ततः किमित्यत आह ॥ **एवमिति** । 
मानसिकवाचिकादिसर्वयज्ञाः कर्मात्मिका इति जानासि चेत्‌
तर्हि युद्धादिस्वविहितकर्माणि कृत्वैव विमोक्ष्यसे । संसारादात्मानं 
मोक्तु (मोचयितुं) मिच्छसि । सर्वेषां कर्मजत्वज्ञत्वे सति मोक्षार्थं 
युद्धादिकं कर्तव्यमिति तवैवेच्छा भविष्यतीत्यर्थः । 
सर्वेषं यज्ञत्वे ज्ञानोपासनस्वाध्यायाद्यकर्मरूपयज्ञेनैव 
भगवत्प्रौतिसिद्धेः किं कर्मात्मिकयुद्धेनेति 
पार्थाभिप्रायस्येदमुत्तरं **ज्ञात्वेति (ज्ञात्वेत्यादि)** ।  
तस्यायं भावः । युद्धं हित्वा मोक्षार्थं यदुपासनादिकं करिष्यसि
तदपि कर्मात्मकमेव । तथा च युद्धत्यागे विहितधर्मत्याग एव कृतः 
स्यात्‌। न तु कर्मत्यागः । अत एवं जानतः तव विहितं 
युद्धादिकं न त्याज्यमिति । एवमभिप्रायाभावे कर्मजानित्यर्धस्य 
प्रकृतानुपयोगः स्यात्‌ ।   
ननु सत्यमेवमथाऽप्ययमर्थो लृडंतशब्देन कथं लभ्यते इति चेत्‌ । 
नायं लृडंतः किंतु मुचूलृ मोक्षण इत्यतः सन्नंतत्कर्मकर्तरि 
लट्‌प्रत्यये सति विमोक्ष्यस इति रूपम्‌ । यद्यपि धातोः कर्मण इति 
सन्प्रत्यये सन् यङोरिति द्विर्वचने हलंताच्चेति 
सनः कित्वेन गुणाभावे च मुमुक्ष्येति भाव्यम्‌ । 
तथाऽपि गुणाभ्यासलोपौ छांदसावित्युपेत्य सन्नंतान्मोक्षशन्दाद्वर्तमाने 
लडिति लट्प्रत्यये तस्य सिबादेशे `कर्मवत्कर्मणा तुल्यक्रिय` 
इति सूत्रेण कर्तुः कर्मवद्भावे
कर्मकारकनिमित्तयगात्मनेपद चिण्वद्भावादिकार्याणि लभत 
इत्युक्तेर्यकि सत्यतो लोपे मोक्ष्यस इति रूपसिद्धिर्ज्ञेया । 
लृडंतत्वपक्षे त्वयमर्थः । सर्वेषां कर्मजत्वं ज्ञात्वा तान्यनुषठाय 
मुक्तो भविष्यसीति  ॥ ४.३२ ॥
{{% /details %}}



{{% details "पद विचार" %}}


{{% /details %}}
