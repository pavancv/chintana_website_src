---
title: "श्लोक ४.१३/१४ - ज्ञानकर्मसन्यसयोग"
date: 2022-10-18T22:06:17+05:30
draft: false
book:
    toc_page: true
    next_page: shloka15
    prev_page: shloka12
    menu : geeta_menu
---



## श्लोक ४.१३/१४ {class=text-center}

<br/>

{{< shloka  "0"  >}}

चातुर्वर्ण्यं मया सृष्टं गुणकर्मविभागशः ।  
तस्य कर्तारमपि मां विद्ध्यकर्तारमव्ययम् ॥ ४.१३ ॥

न मां कर्माणि लिम्पन्ति न मे कर्मफले स्पृहा ।  
इति मां योऽभिजानाति कर्मभिर्न स बध्यते  ॥ ४.१४ ॥

{{< /shloka >}}

---


{{% details "श्रीमन्मध्वाचार्यभगवत्पादाचर्य विरचित  गीताभाष्य" %}}

अहमेव हि कर्तेत्याह चातुर्वर्ण्यमिति चतुर्वर्णसमुदायः। 
सात्त्विको ब्राह्मणः सात्त्विकराजसः क्षत्रियः राजसतामसो वैश्यः 
तामसः शूद्र इति गुणविभागः। 
`कर्मविभागस्तुशमो दमः` 18।42 इत्यादिना वक्ष्यते। 
क्रियायां वैलक्षण्यात्कर्ताऽप्यकर्ता।   
तथा हि श्रुतिः `विश्वकर्मा विमनाः` ऋक्सं.8।3।17 इत्यादि।   
`तनुर्विद्या क्रियाऽऽकृतिः` भाग.6।4।46 इति च।   
`साधितं चैतत्पुरस्तात्` पृ.142।  ॥ ४.१३ ॥

अत एवन मां कर्माणि लिम्पन्ति 4।14 इतश्च न लिम्पन्तीत्याह न मे 
कर्मफले स्पृहेति। इच्छामात्रं त्वस्ति न तु तत्राभिनिवेशः। 
तच्चोक्तम् आकाङ्क्षन्नपि देवोऽसौ नेच्छते लोकवत्परः। न 
ह्याग्रहस्तस्य विष्णोर्ज्ञानं कामो हि तस्य तु इति। न च 
केचिन्मुक्ता भवन्तीति क्रमेण सर्वमुक्तिः। तथा हि श्रुतिः 
`ज्ञात्वा तमेवं मनसा हृदि च भूयो न मृत्युमुपयाति विद्वान्` म.ना.उ. 
इति। कथं वा इत्यनन्ता वेत्यनन्तवदिति होवाच इति   ॥ ४.१४ ॥

{{% /details %}}



{{% details "श्रीराघवेन्द्रतीर्थविरचित गीताविवृत्तिः " %}}

भगवद्भजनं विना कुतो न फलमित्यतो वा, ज्ञानिनामिव त्रैविद्यानामपि
कुतो न महाफलमित्यतो वा, तस्य पितृत्वात्पितरं 
परित्यज्यान्यदेवतायाजिनां फलप्राप्तिरेव नास्ति, कुतो 
महाफलप्राप्तिरिति भावेनाह ॥। **चातुर्वर्ण्यमिति** ।  

चत्वारो वर्णाश्चतुर्वर्ण्यम्‌। 
`चतुर्वर्णादिभ्यः स्वार्थ  उपसंख्यानं` इत्युक्तेः स्वार्थे ष्यञ्‌  । 
यद्वा चतुर्णां वर्णानां समूहश्चतुर्वण्यम्‌ । 
`विचित्रा हि तद्धितगतिरिति` समूहार्थे ष्यञ्‌ । 
गुणकर्मविभागशः सत्त्वादिगुणविभागेन
कर्मविभागेन च चातुर्वर्ण्य चतुवर्णसंघो मया सृष्टः । 
जनाः सात्त्विकसात्त्विकाः
राजससात्त्विकास्तामससात्त्विकाश्चेति त्रिविधाः । 
तत्र राजससात्त्विकानामत्र ग्रहणम्‌ । `राजसास्तु नरा विप्रा` 
इत्यष्टादशतात्पर्याक्तेः । `सात्त्विको ब्राह्मण`
इत्याद्येतद्भाष्योक्तेश्च । 
तथा च अतिसत्त्वाधिकरजोगुणयुक्ताः ब्राह्मणाः ।
किंचित्सत्त्वाधिकरजोगुणयुक्ताः क्षत्रियाः । तमोऽपेक्षयाऽधिकं समसत्तवं
यद्रजस्तद्युक्ता वैश्याः । रजोऽपेक्षयाऽधिकतमउपेतः,
तमोऽपेक्षयाऽधिकसत्त्वोपेतश्च शूद्र इति गुणविभागकृतो ब्राह्मणादिवर्णः ।
ब्राह्मणादियोग्यकर्मविभागस्तु अष्टादशाध्याये `शमो दम` (१८-४२)
इत्यादिश्लोकत्रयेण वक्ष्यते ।   
ननु यथा भवान्सर्वस्य कर्ता तथा तवाप्यन्यः
कर्ताऽस्ति किमित्यत आह ॥  **तस्येति** । 
तस्य चातुर्वर्णस्याव्ययं कर्तारं मां विद्धि। 
तथाऽकर्तारमपि कर्त्रंतरहीनमपि विद्धि । मेऽन्यः कर्ता नास्तीत्यपि
विद्धीत्यर्थः ।   

यद्वा यदि त्वया चत्वारो वर्णाः सृष्टाः तर्हि कर्तृत्वाज्जीववत्तवापि  
कर्मलेप: स्यादित्यतः कर्मलेपाभावं `न मां` इत्यादिना वक्तुं लेपाभावे 
हेतुं तावदाह ॥ **तस्येति** । तस्य कर्तारमपि मां 
जीवविलक्षणमकर्तृत्वादकर्तारं  कर्तृत्वहीनं विद्धीति ॥ १३॥


ततः किमित्यतः आह । **न मामिति** । जीवविलक्षणक्रियावत्त्वेनाकर्तृत्वान्मां कर्मणि न लिंपंति । 
किंच जीवानां कर्मलेपे अभिनिवेशो हेतुः,  न च मेऽसावस्तीत्याह ॥
**न मे कर्मफले स्पृहेति** ।   
फलप्राप्तिपर्यतं मनोविक्षेपशब्दितोऽभिनिवेशः कर्मफले मे नास्ति । 
अतोऽपि न लिंपंति कर्मणीत्यर्थः। कैमुत्येनापि  स्वस्य कर्मलेपमाह ॥ 
**इतीति** । कर्मलेपो मे नास्ति तत्फले स्पृहाऽपि नेत्येवं 
मां योऽभिजानाति सोऽपि कर्मभिर्न बध्यते ।
किम्वहमिति? इति योऽभिजानातीति वाच्ये `मामि`ति पुनर्वचनं स्वस्य
ईश्वराभेदाभिप्रायेण। स्वात्मानमुद्दिश्य `न मा कर्माणि लिंपंती`त्यादि
यो जानातीति जीवाभेदप्रतीतिनिरासाय । मां योऽभिजानाति न 
स्वात्मानमिति ॥ १४॥

{{% /details %}}



{{% details "पद विचार" %}}


{{% /details %}}
