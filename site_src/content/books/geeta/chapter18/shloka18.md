---
title: "श्लोक १८.१८ - मोक्षसंन्यसयोग"
date: 2024-01-21T11:53:16+05:30
draft: false
book:
    toc_page: true
    next_page: shloka19
    prev_page: shloka17
    menu : geeta_menu
---



## श्लोक १८.१८ {class=text-center}

<br/>

{{< shloka  "0"  >}}

ज्ञानं ज्ञेयं परिज्ञाता त्रिविधा कर्मचोदना ।  
करणं कर्म कर्तेति त्रिविधः कर्मसंग्रहः ॥ १८.१८ ॥

{{< /shloka >}}

---


{{% details "श्रीमन्मध्वाचार्यभगवत्पादाचर्य विरचित  गीताभाष्य" %}}

एवं तर्हि न पुरुषमपेक्ष्य विधिः? अकर्तृत्वादित्यत आह - 
**ज्ञानमिति** । `त्रिविधा कर्मचोदना` एतत् त्रिविधमपेक्ष्य 
कर्मविधिरिति त्रिविधेत्युच्यते । कारणानि सङ्क्षिप्याऽऽह - 
**करणमिति**। `कर्मसंग्रहः` कर्मकारणसंग्रहः। अधिष्ठानादि कारण 
एवान्तर्भूतम्। तथा ह्यृग्वेदखिलेषु   
##### ज्ञानं ज्ञेयं ज्ञानिनं च ह्यपेक्ष्य विधिरुत्थितः। 
##### करणं चैव कर्ता च कर्मकारणसंग्रह ॥
इति। अकर्तृत्वेऽपि विधिद्वारेश्वर- प्रसादादिच्छोत्पत्त्योक्तकारणैः 
कर्मद्वारा पुरुषार्थो भवतीति । ईश्वराधीनत्वेऽपि विधिद्वारा नियतस्तेनैव । 
यदि चेच्छादिर्जायते तर्हि कारितमेवेश्वरेण । 
फलं च नियतम्। वस्तुतोऽकर्तृत्वेऽपि आभिमानिकं कर्तृत्वं तस्यैव। 
स्वातन्त्र्यं च जडमपेक्ष्यैवेति न प्रवृत्तिविधिवैयर्थ्यम् । 
सर्वं चैतदनुभवोक्तप्रमाणसिद्धमिति न पृथक् प्रमाणमुच्यते। ॥ १८.१८ ॥

{{% /details %}}



{{% details "श्रीराघवेन्द्रतीर्थविरचित गीताविवृतिः " %}}

ननु जीवस्य स्वतः कर्तृत्वाभावे **यजेतेत्यादि** विधीनां वैयर्थ्यं 
स्यात्‌ । जडेश्वरमुक्तानां तदविषयत्वादित्यत आह ॥ **ज्ञानमिति** । 
विधिश्चोदना प्रेरणेति पर्यायः । `कर्मचोदना` यजेतेत्यादिकर्मसु 
प्रेरणा । `ज्ञानं ज्ञेयं परिज्ञाते`तीतिशब्दो योज्यः । 
त्रिविधा ज्ञानादिरूपेण त्रिविधा । `ज्ञानं` विधिविषयं(कं) `ज्ञेयं`
चेष्टाप्रयत्नरूपप्रवृत्तिलक्षणं पुरुषार्थलक्षणं च । `परिज्ञाता` तु 
(अधिष्ठानलक्षणं ) सर्वज्ञसर्वप्रेरकेश्चरसन्निहितो जीवराशिः । 
तत्त्रितयनिमित्तं `कर्मचोदना` प्रवर्तत इति । 
**दधित्रपुसं प्रत्यक्षो ज्वर** इत्यादाविव निमित्तनिमित्तिनोरभेदोपचारेण
निमित्तत्रैविध्येन नैमित्तिकचोदनाऽपि त्रिविधेत्युपचर्यते ।  

**यजेतेत्यादि** श्रौतस्मार्तविधौ सति स्वप्रवृत्तिविषयप्रेरणाज्ञानं 
भवति । ततश्चेच्छाप्रयत्नरूप- प्रवृत्तिरात्मसन्निहितेश्वरप्रेरणया 
पुमर्थमुद्दिश्य कर्मणि जीवस्य भवति इति विधिज्ञानादेः कर्मचोदनायाश्च 
निमित्तनिमित्तिभावो ध्येयः ।  
न च स्वतः कर्तृत्वाभावात्पराधीनकर्तृजीवस्य विधिज्ञानद्वारा कथं 
प्रवृत्त्याद्यर्थं विधिविषयत्वमिति शंक्यम्‌ । अपराधीनकर्तृत्वस्य 
विधिविषयतायां प्रयोजकत्वेन क्काप्यनुपलंभेनान्वयव्यतिरेकाभ्यां 
पराधीनकर्तृशक्तिकस्यैव विधिविषयत्वावश्यं भावात्‌ । 
जडेश्वरमुक्तानां विध्यविषयत्वेन प्रमाणभूतविधेर्वैयर्थ्यायोगाच्च । 
पराधीनकर्तुरेव परिशेषप्रमाणे(ना)ऽपि  विधिविषयत्वास्यावश्यकत्वाच्च । 
तस्माज्जीवे विध्यविषयेभ्यो जडेश्वरमुक्तेभ्यो 
व्यावृत्तस्य स्वसंबंधितया विधिज्ञानस्य तज्जन्यायाः 
फलतत्साधनेच्छायाः साधनविषयकृतेश्चानुभवसिद्धत्वात्‌, तस्य च 
ज्ञानादेः **न ऋते त्वत** (ऋ.१०-११३-९) 
इत्यादि श्रुतिभिरीश्वराधीनत्वेऽप्यस्वतंत्रकर्तृत्वमात्रेण 
विधिविषयत्वं कर्मफलभाक्त्वं च युक्तम्‌ । 
तदुक्तं गीताभाष्ये । 
**अकर्तृत्वेऽपि विधिद्वारा ईश्वरप्रसादादिच्छोत्पत्त्योक्तकारणैः** 
**कर्मद्वारा पुरुषार्थो भवतीति न प्रवृत्तिविधिवैयर्थ्यम्‌**
इति।   

यद्वा **दैवं चैवेति** पूर्वत्र दैवपदेनश्वरस्य कर्मसु 
प्रेरकत्वमुक्तम्‌ । तत्प्रेरणास्वरूपमुच्यते ॥ **ज्ञानमिति** । 
`कर्मचोदना` कर्मसु जीवानां ईश्वरप्रेरणा । 
`ज्ञानं ज्ञेयं परिज्ञातेति त्रिविधा` ।
ज्ञानज्ञेयपरिज्ञातृरूप- त्रिविधभगवत्स्वरूपेत्यर्थः । 
विशेषबलाद्धर्मधर्मिभावः तस्येयं प्रेरणेत्याद्युक्तिश्च युक्तेति 
भावः। पूर्वोक्तपंचकर्मकारणानि संक्षिप्याह ॥ **करणमिति** । 
`करणं` इंद्रियस्रुक्‌स्रुवादि । अधिष्ठानपदोक्तदेहादिकमदृष्टं च । 
`कर्म` हस्तादिचेष्टा `कर्तृ`पदेन जीवेश्वरावुभावापि ग्राह्याविति त्रिविधः 
`कर्मसंग्रहः` कर्मकरणसंग्रहः । पंचकारणानां संक्षेप इति ॥ १८.१८ ॥

{{% /details %}}


{{% details "पद विचार" %}}

- त्रपुस : Cucumber
- पुरुषार्थ :
- निमित्तनिमित्ति : 
- परिज्ञाता : Knower (जीवराशिः) 
- विध्यविषय : On/about rules
- कर्मसंग्रहः : 

{{% /details %}}
