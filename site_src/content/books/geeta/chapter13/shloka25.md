---
title: "श्लोक १३.२५ - क्षेत्रक्षेत्रज्ञयोग"
date: 2023-11-19T14:13:39+05:30
draft: false
book:
    toc_page: true
    next_page: shloka26
    prev_page: shloka24
    menu : geeta_menu
---



## श्लोक १३.२५ {class=text-center}

<br/>

{{< shloka  "0"  >}}
ध्यानेनात्मनि पश्यन्ति केचिदात्मानमात्मना ।   
अन्ये सांख्येन योगेन कर्मयोगेन चापरे ॥१३.२५॥
{{< /shloka >}}

---


{{% details "श्रीमन्मध्वाचार्यभगवत्पादाचर्य विरचित  गीताभाष्य" %}}

`साङ्ख्येन` वेदोक्तभगवत्स्वरूपज्ञानेन । कर्मिणामपि श्रुत्वा ज्ञात्वा ध्यात्वा दृष्टिः। 
श्रावकाणां च ज्ञात्वा ध्यात्वा। साङ्ख्यानां च ध्यात्वा। तथा च गौपवनश्रुतिः -- 
##### कर्म कृतवा च तच्छ्रुत्वा ज्ञात्वा ध्यात्वाऽनुपश्यति। 
##### श्रावकोऽपि तथा ज्ञात्वा ध्यात्वा ज्ञान्यपि पश्यति। 
##### अन्यथा तस्य दृष्टिर्हि कथञ्चिन्नोपजायते ॥
इति। अन्य इत्यशक्तानामप्युपायदर्शनार्थम्। ॥१३.२५, २६॥

{{% /details %}}



{{% details "श्रीराघवेन्द्रतीर्थविरचित गीताविवृतिः " %}}

परमपुरुषादिदर्शने साधनमाह ॥ **ध्यानेनेति** । 
केचिच्छ्रवणमननोपेताः `ध्यानेन आत्मना` बुद्ध्या`ऽऽत्मानं` 
भगवंतं `आत्मनि` देहे पश्यंति । 
`अन्ये सांख्येन योगेन` वेदोक्तभगवत्स्वरूप- 
परोक्षज्ञानेन ध्यानेन चेत्यनुषज्यते । `आत्मानं` पश्यंति ।
`अपरे` श्रवणादिहीनाः `कर्मयोगेन` च कर्मरूपोपायेन 
`सांख्येन` ध्यानेन चेत्यनुषज्यते।
साधुकर्मानुष्ठान- लब्धभगवत्प्रसादजन्य- श्रवणमननध्यानैरात्मानं पश्यंति । 
`ध्याने` अशक्तानां सांख्यसंपादनद्वारा ध्यानसंपादनेन । 
तत्राप्यशक्तानां `कर्मो`पायेन 
श्रवणादिसंपादनेनात्म- दर्शनमित्यवस्थाभेदमाश्रित्यायमर्थो 
भाष्योक्तः ।   
तात्पर्ये तु केचिदृषयः स्वप्रतिभयाऽन्यतः 
श्रवणेन च हरिं ज्ञात्वा `आत्मना` मनसा
`आत्मनि` हृदये `आत्मानं` परमात्मानं `ध्यानेन` पश्यंति । 
साक्षात्कुर्वति । केचिदित्युक्त्या`ऽन्ये` नारदाद्याः ऋषयस्तु 
बहिरपि पश्यंति इति सूचितम्‌ । 
**केचिदृषयो नारदाद्या बहिस्त्वपि** इति स्मृतेः । 
**ऋषयोंऽतः प्रकाशा** इति 
सूत्रभाष्योक्तश्रुतिस्तु नारदाद्यन्यविषयेति जातव्यम्‌ ।  
अन्ये देवास्तु सांख्येन योगेन स्वप्रतिभाख्यज्ञानरूपोपायेन 
ध्यानेन विनैव विष्णुप्रसादलब्धस्वप्रतिभाख्यज्ञानेन 
बहिरंतश्च विष्णुं पश्यंतीत्यर्थः । `अपरे` 
क्षत्रियवरा राजानः कर्मयोगेनाश्वमेधादिकर्मरूपोपायेन श्रवणेन स्वप्रतिभया च 
नित्यं भगवंतं  स्मरंतोऽश्वमेधादियज्ञकर्मकाले 
यज्ञभागार्थमागतमात्मानं पश्यंतीत्यर्थः । 
श्रवणप्रतिभयोरल्पत्वादत्रानुक्तिः ॥१३.२५॥

{{% /details %}}



{{% details "पद विचार" %}}


{{% /details %}}
