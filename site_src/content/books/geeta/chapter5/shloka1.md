---
title: "श्लोक ५.१ - सन्यासयोग"
date: 2022-10-21T20:42:28+05:30
draft: false
book:
    toc_page: true
    next_page: shloka2
    prev_page: ../chapter5
    menu : geeta_menu
---



## श्लोक ५.१ {class=text-center}

<br/>

{{< shloka  "0"  >}}

**अर्जुन उवाच**   
संन्यासं कर्मणां कृष्ण पुनर्योगं च शंससि।  
यच्छ्रेय एतयोरेकं तन्मे ब्रूहि सुनिश्चितम् ॥ ५.१ ॥

{{< /shloka >}}

---


{{% details "श्रीमत्मध्वाचार्यभगवत्पादाचर्य विरचित  गीताभाष्य" %}}

तृतीयाध्यायोक्तमेव कर्मयोगं 
प्रपञ्चयत्यनेनाध्यायेन`यदृच्छालाभसन्तुष्टः` 4।22 
इत्यादिसन्न्यासंकुरु `कर्मैव` 4।15 इत्यादि कर्मयोगं च। 
नियमनादिना सकललोककर्षणात्कृष्णः। 
तच्चोक्तम् यतः कर्षसि देवेश नियम्य सकलं जगत्। 
अतो वदन्ति मुनयः कृष्णं त्वां ब्रह्मवादिनः इति महाकौर्मे। 
सन्न्यासशब्दार्थं भगवानेव वक्ष्यति। 
अयं प्रश्नाशयः यदि सन्न्यासः श्रेयोऽधिकः स्यात् तर्हि 
सन्न्यासस्येषद्विरोधि युद्धमिति।  ॥ ५.१ ॥

{{% /details %}}



{{% details "श्रीराघवेन्द्रतीर्थविरचित गीताविवृतिः" %}}



ॐ `योगस्थः कुरु कर्माणि संगं त्यक्त्वा` (२-४८) इत्यादिना द्वितीये
संक्षेपेणोक्तस्य तृतीयादौ विशेषतः स्पष्टीकृतस्य फलकामनादि-
त्यागेनेश्वरार्पणबुद्ध्या वर्णाश्रमविहितकर्मानुष्ठानरूपस्य 
कर्मयोगस्य यदंशद्वयं कामादिवर्जनखूपं उक्तरूपकर्मानुष्ठानाख्यं 
चेति तदंशद्वयरूपं तृतीयोक्तमत्राध्याये प्रपञ्चचते॥ **संन्यासमिति**। 
पूर्वाध्याये `यदृच्छालाभसंतुष्ट` (४-२२) इत्यादिना 
कामादिवर्जनरूपं संन्यासं 
`कुरु कर्मैव तस्मात्त्वं पूर्वैः पूर्वतरं कृतं` इत्यादिना
(४-२२) वर्णाश्रमविहितकर्मणां योगं 
ईश्वरार्पणबुद्ध्यानुष्टानरूपं कर्मयोगं च हे
कृष्ण शंससि कथयसि । एतयोर्क्तलक्षणयोः संन्यासकर्मयोगयोः 
यच्छ्रेयः अधिकं भवति तदेकं मे मम सुनिश्चितं ब्रूहि । 
संन्यासस्याधिकत्वे तमेव ग्रही(हि)ष्यामि किं तद्विरोधिना 
कामद्वेषादियुतेन युद्धाख्यकर्मयोगेनेति भावः।  

यद्वा पूर्वत्र `योगसंन्यस्तकर्माणं` (४-४१) इत्यादौ पठितः 
संन्यासशन्दो यत्याश्रमविषयः `योगमातिष्ठ` (४-४२) 
इत्यादौ श्रुतो योगशब्दो गृहिविषय
इति प्रकल्प यतीनां सर्वकर्मत्यागेन ज्ञानमात्राधिकारित्वात्‌, 
गृहिणां च ज्ञानत्यागेन कर्ममात्राधिकारित्वात्‌, तयोरेकपुन्निष्ठत्वं 
न युक्तमिति भावेन योगसंन्यासयोर्मध्ये
यच्छ्रेयस्तदेकं ग्रहीष्यामीति भावेन तयोर्मध्ये श्रेयः 
पृच्छति ॥ **संन्यासमिति** । 
कर्मणां संन्यासं यत्याश्रमं `संन्यस्तकर्माणं` (४-४१) 
इत्यनेन शंससि । पुनः कर्मणां योगमनुष्ठानलक्षणं 
गृहस्थाश्रमं च `योगमातिष्ठोततिष्ठ` (४-४९) इत्यनेन 
शंससि । एतयोर्यत्याश्रमगृहस्थाश्रमयोः । शिष्टं प्राग्वत्‌ । 
एतेनास्याध्यायस्य तृतीयोक्तकर्मयोगप्रपंचनपरत्वे 
(अस्याध्यायस्य) तदानंतर्यं स्यादिति
निरस्तम्‌ । योजनाद्वयेऽपि पूर्वाध्यायोक्तोपजीवनेनैव 
प्रश्नस्योत्थानेन चतुर्थानंतर्यस्योचितत्वादिति ॥ ५.१ ॥

{{% /details %}}



{{% details "पद विचार" %}}


{{% /details %}}
