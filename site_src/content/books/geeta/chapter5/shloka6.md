---
title: "श्लोक ५.६ - सन्यासयोग"
date: 2022-10-21T20:42:41+05:30
draft: false
book:
    toc_page: true
    next_page: shloka7
    prev_page: shloka5
    menu : geeta_menu
---



## श्लोक ५.६ {class=text-center}

<br/>

{{< shloka  "0"  >}}

संन्यासस्तु महाबाहो दुःखमाप्तुमयोगतः।   
योगयुक्तो मुनिर्ब्रह्म न चिरेणाधिगच्छति  ॥ ५.६ ॥

{{< /shloka >}}

---


{{% details "श्रीमत्मध्वाचार्यभगवत्पादाचर्य विरचित  गीताभाष्य" %}}

इतश्च सन्न्यासाद्योगो वर इत्याह सन्न्यासस्त्विति। 
योगाभावे मोक्षादिफलं न भवति अतः कामजयादिदुःखमेव 
तस्य मोक्षाद्येव हि फलम्। अन्यत्तत्फलमल्पत्वादफलमेवेत्याशयः। 
तच्चोक्तम् `विना मोक्षफलं यत्तु न तत्फलमुदीर्यते` इति पाद्मे। 
यत्तु महाफलयोग्यं तस्याल्पं फलमेव न भवति यथा पद्मरागस्य 
तण्डुलमुष्टिः। महाफलश्च योगयुक्तश्चेत्सन्न्यास इत्याहयोगयुक्त इति। 
मुनिः सन्न्यासी। तच्चोक्तम् स हि लोके मुनिर्नाम यः कामक्रोधवर्जितः 
इति।

{{% /details %}}



{{% details "श्रीराघवेन्द्रतीर्थविरचित गीताविवृतिः" %}}

पूर्वं ज्ञेय इत्यत्र स्वाभिमतसंन्यासशब्दार्थं स्मारयित्वा तस्य
योगादवरत्वे ज्ञानान्तरङ्गत्वरूपं बाधकं यत्सांख्येति  श्लोकाभ्यां 
परिहृत्येदानीं तस्य योगादवरत्वे साधकमाह ॥ **संन्यासस्त्विति** । 
अयोगतः भगवदर्पणबुद्ध्या कर्मानुष्ठानयोगाभावे 
कामादिवर्जनरूपसंन्यासस्तु दुःखमाप्तुमेव 
परमपुमथहितुत्वात्‌ । स्वोचितकर्मननुष्ठानेन नरकप्राप्तेश्चेति भावः ।
तात्कालिकापमानादिकृतदुःखाभावस्त्वल्पत्वान्न फलमिति भावः । 
मुनिः संन्यासी । `स हि लोके मुनिर्नाम यः कामक्रोधवर्जित` 
इत्युक्तेः । योगयुक्तो न चिरेण शीघ्रं ब्रह्माधिगच्छतीत्यर्थः । 
एतेन योगाभावे पुमर्थहेतुत्वाभावः ।
सति तु तस्मिंस्तद्धेतुत्वं संन्यासस्येति योगस्य वरत्वे 
व्यतिरेकान्वयरूपं साधकमुक्तं भवति ।   

यद्वा योगसंन्यासयोः समु्चितयोरेव
निःश्रेयसकरत्वमुभावित्यनेनोक्तम्‌। इदानीमसमुच्चये बाधकमाह
॥ **संन्यासस्त्विति** । 
कामादिवर्जनरूपसंन्यासस्तु अयोगतः । भावप्रधानम्‌ ।
योगरूपत्वाभावे केवलसंन्यासस्तु दुःखमापुमेव 
विष्ण्वर्पितत्वादियोगरूपत्वं विना केवलकर्मत्यागो नरकफल 
एवेति भावः । योगरूपत्वं विना संन्यासस्यानर्थ
हेतुत्वमुक्त्वा योगरूपसंन्यासस्य मुक्तिहेतुत्वमाह ॥ 
**योगयुक्त इति** । मुनिः संन्यासी । संन्यासस्य 
योगावान्तरभेदत्वाद्योगरूपत्वोक्तिः । 
`यं संन्यासमिति प्राहुर्योगं तं विद्धि` (६-२) इति 
वक्ष्यमाणगीतोक्तिरप्येतदभिप्राया । 
अतः संन्यासः कर्मयोगश्चेति भेदोक्तिः 
कुरुपाण्डववन्न विरुद्धेति ज्ञेयम्‌ ॥ ६॥

{{% /details %}}



{{% details "पद विचार" %}}

- चिरेण :  शीघ्रं

{{% /details %}}
