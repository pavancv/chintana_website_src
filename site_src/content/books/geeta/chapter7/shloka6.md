---
title: "श्लोक ७.६- ज्ञानविज्ञानयोग"
date: 2023-03-17T23:56:01+05:30
draft: false
book:
    toc_page: true
    next_page: Shloka7
    prev_page: Shloka5
    menu : geeta_menu
---



## श्लोक ७.६ {class=text-center}

<br/>

{{< shloka  "0"  >}}

एतद्योनीनि भूतानि सर्वाणीत्युपधारय ।  
अहं कृत्स्नस्य जगतः प्रभवः प्रलयस्तथा ॥७.६॥

{{< /shloka >}}

---


{{% details "श्रीमन्मध्वाचार्यभगवत्पादाचर्य विरचित  गीताभाष्य" %}}

न केवलं ते जगत्प्रकृती मद्वशे इत्येतावन्मदैश्वर्यमित्याह अहमिति। 
प्रभवादेः सत्ताप्रतीत्यादेः कारणत्वात्तद्भोक्तृत्वाच्च प्रभव इत्यादि। 
तथा च श्रुतिः सर्वकामः सर्वकर्मा सर्वगन्धो सर्वरसः सर्वमिदमभ्यात्तोऽवाक्यनादरः छां.उ.3।14।2 इति। 
आह च स्रष्टा पाता च संहर्ता नियन्ता च प्रकाशिता। 
यतः सर्वस्य तेनाहं सर्वोऽस्मीत्यषिभिः स्तुतः। 
सुखरूपस्य भोक्तृत्वान्न तु सर्वस्वरूपतः। 
आगमिष्यत्सुखं चापि तच्चास्त्येव सदाऽपि तु। तथाप्यचिन्त्यशक्तित्वाज्जातं सुखमतीव च। इति नारदीये। ॥७.६॥

{{% /details %}}



{{% details "श्रीराघवेन्द्रतीर्थविरचित गीताविवृत्तिः " %}}

ननु देहेंद्रियादेरपि सत्वेन प्रकृत्योरेवेशाधीनत्वमहिमोक्तिः 
कथमित्यतो देहादिसर्वकार्यजातस्य प्रकृत्योरेवांतर्भाव इति 
दर्शयितुमाह ॥ **एतदिति** ।
शरीरेंद्रियविषयलक्षणकार्यसहितानि जीवजातरूपभूतानि 
`सर्वाण्येतद्योनीनि` जडाजडप्रकृतिकारणकानि यथासंभवं 
तदुत्पन्नानीति `उपधारय` जानीहि । पूर्वं प्रकृत्योरवरत्वं परत्वं 
च वाक्यभेदेनोक्त्वा **म** इति स्ववशत्वं चोक्त्वा 
`ययेदं धार्यते जगत्‌` इति `एतद्योनीनि` इति 
जगद्धारकत्वकारणत्वे कथिते । 
तत्र प्रकृती एव भगवद्वशे । जगज्जन्मस्थितिलयास्तु 
प्रकृत्यधीना एव नेशाधीना इति प्रतीतिनिरासार्थमाह ॥ 
**अहमिति** ॥ `प्रभवप्रलययोः` सत्ताप्रतीतिकारणत्वादहं प्रभवः 
प्रलयश्चेत्युक्तिः । प्रभवप्रलयभोक्तृत्वाच्च तथोक्तिः । 
जगत्प्रभवादिभोक्त्वं च यथा पुत्रादिप्रभवो  रिपुप्रलयश्चोपलब्धः
सुखहेतुरित्युपलब्धः । पित्रादेस्तद्भोक्तृत्वं तथा हरेरिति 
ज्ञेयम्‌ । प्रभवाद्युपलब्धेर्भगवत्सुखहेतुत्वं च   
*आगमिष्यत्सुखं चापि तच्चास्त्येव सदाऽपि तु ।*  
*तथाऽप्यचिन्त्यशक्तित्वाज्जातं सुख (मितीर्यते) मतीव च ।।*  
(नारदीये) इति स्मृत्युक्तदिशा ज्ञेयम्‌ । 
प्रकृतिद्वारा कृत्स्नजगत्कर्ताऽहमेवेति भावः ॥७.६॥


{{% /details %}}



{{% details "पद विचार" %}}


{{% /details %}}
