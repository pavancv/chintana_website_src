---
title: "श्लोक ७.५- ज्ञानविज्ञानयोग"
date: 2023-03-17T23:55:59+05:30
draft: false
book:
    toc_page: true
    next_page: Shloka6
    prev_page: Shloka4
    menu : geeta_menu
---



## श्लोक ७.५ {class=text-center}

<br/>

{{< shloka  "0"  >}}

अपरेयमितस्त्वन्यां प्रकृतिं विद्धि मे पराम् ।  
जीवभूतां महाबाहो ययेदं धार्यते जगत् ॥७.५ ॥

{{< /shloka >}}

---


{{% details "श्रीमन्मध्वाचार्यभगवत्पादाचर्य विरचित  गीताभाष्य" %}}

`अपरा`ऽनुत्तमा। वक्ष्यमाणामपेक्ष्य जीवभूता श्रीः जीवानां प्राणधारिणी 
चिद्रूपभूता सर्वदा सती  - 
##### एतन्महइदं महद्भूतम् 
(बृ.उ.2।4।12) इति श्रुतेः। 
जगाद च - 
##### प्रकृती द्वे तु देवस्य जडा चैवाजडा तथा । 
##### अव्यक्ताख्या जडा सा च सृष्ट्या भिन्नाष्टधा पुनः । 
##### महान्बुद्धिर्मनश्चैव पञ्चभूतानि चेति हि । 
##### अवरा सा जडा श्रीश्च परेयं धार्यते तथा । 
##### चिद्रूपा सा त्वनन्ता च अनादिनिधना परा । 
##### यत्समं तु प्रियं किञ्चिन्नास्ति विष्णोर्महात्मनः । 
##### नारायणस्य महिषी माता सा ब्रह्मणोऽपि हि । 
##### ताभ्यामिदं जगत्सर्वं हरिः सुज्ञति भूतराड्। 
इति नारदीये ।

{{% /details %}}



{{% details "श्रीराघवेन्द्रतीर्थविरचित गीताविवृतिः " %}}

न केवलं जडप्रकृतिरेव स्वकार्येण सह 
मद्वशा किंतु ब्रह्मादि जगन्माता
चित्प्रकृतिरपीत्याह ॥ **अपरेति** ।  

यद्वा हरेः परत्वं वक्तुं तदुपयोगितया
परावरवस्तुनी आह ॥ **अपरेति** । `इयं` प्रागुक्ता जडप्रकृतिः । 
जीवा अप्युपलक्ष्यंते। जडप्रकृतिः जीवाश्च `अपराः` अधमाः । 
इतस्तु जडप्रकृत्यादितस्तु।
`अन्यां जीवभूतां` सर्वजीवदेहेषु स्थित्वा तदीयान्प्राणान्‌ 
तद्देहेषु धारयतीति जीवेत्युक्ता । 
*जीव्‌ प्राणधारण इति धातोः* । सा च सा भूता च सर्वदा
विद्यमाना च `जीवभूता` ताम्‌ । *भू सत्तायामिति धातोः* । 
प्राणधारकत्वेन सर्वदा विद्यमानामित्यर्थः ।  

`मे` मदधीनां `प्रकृतिं` चित्प्रकृतिम्‌ । मुक्ता
अप्युपलक्ष्यंते । श्रियं मुक्तांश्च `परां` परानुत्तमान्विद्धि । 
परत्वे हेतुः । `यये`ति श्रियेत्यर्थः । मुक्तानां पराभासत्वात्‌ 
ययेत्येवोक्तम्‌ । इदं ब्रह्मादिजगत् `धार्यत`
इति॥ ५॥

{{% /details %}}



{{% details "पद विचार" %}}

- जीव् - ०१.०६४३  जीवँ प्राणधारणे
- भू   - ०१.०००१  भू सत्तायाम् 

{{% /details %}}
