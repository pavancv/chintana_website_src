---
title: "श्लोक ६.६ \ ७- ध्यानयोग"
date: 2022-10-26T19:22:39+05:30
draft: false
book:
    toc_page: true
    next_page: shloka8
    prev_page: shloka5
    menu : geeta_menu
---



## श्लोक ६.६\७ {class=text-center}

<br/>

{{< shloka  "0"  >}}

बन्धुरात्माऽऽत्मनस्तस्य येनात्मैवात्मना जितः।  
अनात्मनस्तु शत्रुत्वे वर्तेतात्मैव शत्रुवत् ॥ ६.६ ॥

जितात्मनः प्रशान्तस्य परमात्मा समाहितः।  
शीतोष्णसुखदुःखेषु तथा मानापमानयोः ॥ ६.७ ॥

{{< /shloka >}}

---


{{% details "श्रीमत्मध्वाचार्यभगवत्पादाचर्य विरचित  गीताभाष्य" %}}

कस्य बन्धुरात्मा इत्याह बन्धुरात्मेति। आत्मा मनः आत्मनो जीवस्य। आत्मना मनसा आत्मानं जीवम्। 
आत्मैव मनः आत्मना बुद्ध्या जीवेनैव वा।स हि बुद्ध्या विजयति। 
उक्तं च मनः परं कारणमामनन्तिमन एव मनुष्याणां कारणं बन्धमोक्षयोः मैत्रा.4।3।11।ब्र.बिं.2 
उद्धरेन्मनसा जीवं न जीवमवसादयेत्। जीवस्य बन्धुः शत्रुश्च मन एव न संशयः। 
जीवेन बुद्ध्या हि यदा मनो जितं तदा बन्धुः शत्रुरन्यत्र चास्य। 
ततो जयेद्बुद्धिबलो नरस्तद्देवे च भक्त्या मधुकैटभारौं। इत्यादि ब्रह्मवैवर्ते। 
अनात्मनोऽजितात्मनः पुरुषस्य अजितमनस्कस्य सदपि मनोऽनुपकारीत्यनात्मा। 
सन्नपि भृत्यो न यस्य भृत्यपदे वर्तते स ह्यभृत्यः तस्यात्मन एव शत्रुवच्छत्रुत्वे वर्तते ॥ ६.६ ॥ 

जितात्मनः फलमाह जितात्मन इति। जितात्मा हि प्रशान्तो भवति। 
न तस्य मनः प्रायो विषयेषु गच्छति। तदा च परमात्मा सम्यगाहितः हृदि सन्निहितो भवति अपरोक्षज्ञानी भवतीत्यर्थः। अपरोक्षज्ञानिनो लक्षणं स्पष्टयति शीतोष्णेत्यादिना। 
शीतोष्णादिषु कूटस्थः ज्ञानविज्ञानतृप्तात्मा विजितेन्द्रिय इति कूटस्थत्वे हेतुः। 
विज्ञानं विशेषज्ञानं अपरोक्षज्ञानं वा। तच्चोक्तं सामान्यैर्ये त्वविज्ञेया विशेषा मम गोचराः। 
देवादीनां तु तज्ज्ञानं विज्ञानमिति कीर्तितम्। इति।श्रवणान्मननाच्चैव यज्ज्ञानमुपजायते। 
तज्ज्ञानं दर्शनं विष्णोर्विज्ञानं शम्भुरब्रवीत्। 
विज्ञानं ज्ञानमङ्गादेर्विशिष्टं दर्शनं तथा इत्यादि। 
कूटस्थो निर्विकारः कूटवत्स्थित इति व्युत्पत्तेः। 
कूटमाकाशःकूटं खं विदलं व्योम सन्धिराकाश उच्यते। इत्यभिधानात्। 
योगी योगं कुर्वन्। युक्तो योगसम्पूर्णः। 
एवम्भूतो योगानुष्ठाता योगसम्पूर्ण उच्यत इत्यर्थः। ॥ ६.७ ६.८ ॥ 

{{% /details %}}



{{% details "श्रीराघवेन्द्रतीर्थविरचित गीताविवृतिः" %}}

कीदृशस्यात्मनः कीदृशं मनो बन्धुः रिपुश्चेत्यत आह ॥ 
**बन्धुरिति** । येनात्मना येन जीवेनेति समानाधिकरणं वा । 
येन जीवेन कर्त्रा आत्मना बुद्ध्या करणेनेति व्यधिकरणं वा । 
आत्मा मनः जितं वशीकृतं तस्यात्मनो
जीवस्यात्मा मनः बन्धुरेवोपकार्येव भगवद्ध्यानोपयोगीति 
यावत्‌। अनात्मनस्तु अजितमनस्कस्य तु जीवस्य आत्मैव मन 
एव शत्रुवत्प्रसिद्धशत्रुरिव शत्रुत्वे अनुपकारित्वे 
वर्तेतेति मनोजयेन ध्यानयोगः कार्य इत्युक्तं भवति ॥६॥  

(यद्वा) कीदृशस्य हरिर्बंधुः रिपुश्चेत्यत आह ॥ 
**बन्धुरिति** ॥ पूर्ववदेवार्थो योजना च ।
परंतु प्रथमांतात्मशब्दोऽत्र परमात्मपरः । 
आत्मना बुद्ध्येत्यत्र बुद्ध्युपलक्षितभक्त्येत्यर्थः । 
अनात्मनस्त्वित्यस्य भक्तिबलेनावशीकृतभगवत्स्वरूपस्य 
पुंस इत्यर्थः ।। ६॥


ननु मनसो भगवतश्च वशीकरणे तावस्य बन्धू भवत इत्युक्तम् 
केनोपकारेण तावस्य बन्धू । `आत्मना आत्मानमुद्धरेदि`ति 
आत्मोद्धारं कुरत इत्युक्तमितिचेत्स एव क इत्यत आह ॥ 
**जितेति** । जितात्मनः वशीकृतमनस्कस्य भक्त्या 
वशीकृतभगवत्स्वरूपस्य प्रशांतिर्भवति । स्वत एव मनसो 
विषयेष्त्रप्रवृत्तिर्भवतीत्यर्थः ।  संपूर्णयोगसिद्धिमद्रूपो 
योगारूढो भवतीति यावत्‌ ॥ ७ ॥

{{% /details %}}



{{% details "पद विचार" %}}


{{% /details %}}
