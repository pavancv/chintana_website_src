---
title: "श्लोक २.१२  - साङ्ययोग"
date: 2022-03-10T19:42:45+05:30
draft: false
book:
    toc_page: true
    next_page: shloka13
    prev_page: shloka11
    menu : geeta_menu
---



## श्लोक २.१२ {class=text-center}

<br/>

{{< shloka  "0"  >}}

न त्वेवाहं जातु नासं न त्वं नेमे जनाधिपाः।  
न चैव न भविष्यामः सर्वे वयमतः परम् ॥२.१२॥

{{< /shloka >}}

---


{{% details "श्रीमन्मध्वाचार्यभगवत्पादाचर्य विरचित  गीताभाष्य" %}}

किमिति। `न त्वेवाहम्`। 
ईश्वरनित्यत्वस्याप्रस्तुतत्वाद्दृष्टान्तत्वेनाह न त्वेवेति। 
यथाऽहं नित्यः सर्ववेदान्तेषु प्रसिद्धः एवं त्वमेते जनाधिपाश्च 
नित्याः।

{{% /details %}}

---

{{% details "श्रीराघवेन्द्रतीर्थविरचित गीताविवृतिः" %}}

ननु कुतो न शोचन्ति कुतश्च मदीया वादाः प्राज्ञमतविरुद्धा इति ॥  
**दृष्ट्वेमं स्वजनं कृष्णे**त्यादिनोपपत्तेरुक्तत्वादिति चेत्‌ । 
तत्किं तेषां जीवनाशात्तव शोक उत देहनाशात्‌ । 
अथ देहान्यात्मनोऽभावात्तद्देहनाश एव तन्नाश इति । नाद्यः  । 
जीवानामनादिनित्यत्वादित्याह ।   
**न त्वेवेति** । `जातु` कदाऽपि ।
अहं न नासं नासमिति न । किं त्वासीरेव । त्वं न नासीः ।
विपरिणामेन क्रियान्वयः । अपि त्वासीरेव ।  
`इमे जनाधिपाश्च` न नासन्‌
आसन्नेव । अहं यूयं च वयं सर्वे एवं अतःपरं अनन्तरकाले `न न भविष्यामः`
किंतु भविष्याम एव । अत्र पूर्वोत्तरार्धाभ्यां 
कालद्वयसम्बन्धोक्त्याऽनादित्वं नित्यत्वं चोक्तम्‌ । 
वर्तमानकालसम्बन्धस्तु स्फुटत्वान्नोक्तः ।  

*द्वौ नञौ प्रकृतमर्थ सातिशयं गमयत इति न्यायेन नञ् द्वयप्रयोगादेवावधारणसिद्धौ  पुनस्तवुक्तिः*

**नित्यो नित्यानां (काठक २-५-१३) ।**   

**स्वदेहयोगविगमौ नाम जन्ममृती पुरा ।**  
**इष्येते हेव जीवस्य मुक्तेर्न तु हरेः क्वचित ॥**

इति श्रुतिस्मृतिप्रसिद्धिद्योतनार्था । च शब्दोऽनादित्वेन सह 
नित्यत्वस्य समुच्यार्थः । तुशब्दस्तु स्मृत्युक्तदिशा ईश्वरस्येतरेषामिव देहतोप्युत्पत्तिनाशौ नेति विशेषार्थः ।   तदाह

**ૐ असम्भवस्तु सतोऽनुपपत्तेः ૐ** (२-३-९) ।  
**ૐ नात्माऽश्रुतेर्नित्यत्वाच्य ताभ्यः ૐ** (२-३-१७) ।

इति सूत्राभ्याम्‌ । तत्राणुभाष्यमपि  **सोऽनुत्पत्तिलय** इति ।  

ये तु कृष्णस्येश्वरत्वमनादित्वं च न जानन्ति तान्प्रति 
यथाश्रुतैवोक्तयोजना । ये तु तज्ज्ञात्वा जीवानादिनित्यतामेव न जानन्ति 
तान्प्रति तु यथैवंपदयोरध्याहारेण दृष्टान्तदार्ष्टान्तिकभावेन यथाऽहं न 
नासमनादितोऽवर्ते । `एवं त्वमेते च सर्वे`
यूयं न नासुः अनादितोऽवर्तध्वमिति योजना । अत्रैतौ प्रयोगावभिमतौ
कृष्णत्वदादिचेतना न नाशवन्तः भावत्वे सत्यनादित्वात्‌ । **नासत** इति 
श्लोके वक्ष्यमाणप्रकृत्यादिवदिति ।   

द्वितीययोजनायां तु त्वदादयो जनाधिपा न नाशवन्तः चेतनत्वे सत्यनादित्वात्‌ ।
कृष्णवदिति । स्वरूपासिद्धिस्तु देहिन इत्यत्र निरसिष्यते । न च साधनवैकल्यम्‌ । 
नित्यो नित्यानां इति श्रुतेः । तत्रानादित्वस्याप्युपलक्षणात्‌ । एवं 
चैवमनादिनित्या जीवाः कथं नाम शोच्याः  अनादिनित्यजीवानां नाशभीत्या 
**न योत्स्य** इत्यादित्वदीया वादाः कथं नाम प्राज्ञमतविरुद्धा न भवेयुरिति भावः 
॥२.१२॥

{{% /details %}}


---

{{% details "पद विचार" %}}

- ननु : अव्यय चादिगण - Indeed, Is it not?, no doubt! Certainly!
- आसम् : असँ भुवि लङ् उ.ए. - To be(exist)
- अध्याहार : Reasoning/Argument , In Addition to(adding)
{{% /details %}}
