---
title: "श्लोक २.६१  - साङ्ययोग"
date: 2022-08-04T20:45:26+05:30
draft: false
book:
    toc_page: true
    next_page: None
    prev_page: shloka60
    menu : geeta_menu
---



## श्लोक २.६१ {class=text-center}

<br/>

{{< shloka  "0"  >}}

तानि सर्वाणि संयम्य युक्त आसीत मत्परः ।  
वशे हि यस्येन्द्रियाणि तस्य प्रज्ञा प्रतिष्ठिता  ॥ २.६१ ॥

{{< /shloka >}}

---


{{% details "श्रीमन्मध्वाचार्यभगवत्पादाचर्य विरचित  गीताभाष्य" %}}

तर्ह्यशक्यान्येवेत्यत आह तानीति। बहुयत्नतः शक्यानि। अतो यत्नं कुर्यादित्याशयः। युक्तो मयि मनोयोगयुक्तः। अहमेव परः सर्वस्मादुत्कृष्टो यस्य स मत्परः। फलमाह वशे हीति। ॥ ६१ ॥


{{% /details %}}



{{% details "श्रीराघवेन्द्रतीर्थविरचित गीताविवृतिः " %}}

यदि साधारणयत्नविवेकज्ञानाभ्यामिंद्रियाणि न जीयन्ते, तर्ह्यशक्यान्येव तानि
जेतुम्‌। निराहारत्वे देहावस्थित्यसंभवात्‌ । इन्द्रियजयस्य
ब्रह्मदृष्टिसाध्यतयाऽभिमतत्वेन तस्य तद्धेतुत्वे विवक्षिते
सत्यन्योन्याश्रयप्रसंगादित्यत आह ॥। `तानीति` । तानींद्रियाणि सर्वाणि संयम्य
विषयेभ्य उपसंहृत्य मत्परः अहमेव भगवान्कृष्ण एव परः सर्वोत्कृष्टो यस्य
स मत्परः । भगवानेव सर्वत्तम इति ज्ञात्वा । युक्तः । समाध्यर्थस्य युजे रूपम्‌
। भगवति मनो युजान इत्यर्थः । आसीत तिष्ठेत्‌ । अयं भावः । यद्यपींद्रियजये
परोक्तः प्रत्याहारादिः साधारणप्रयत्नो न साधनम्‌ । नापि निराहारत्वादिकं
प्रागुक्तमशक्यम्‌ । तथाऽपि तत्प्रतिनिधिना महाप्रयत्नेन जेयानि । तत्र भगवतः
सर्वोत्तमत्वज्ञानपूर्व तस्मिन्नेव निरंतरं मनोयोजनमिंद्रियजये मुख्यं साधनम्‌ ।
निराहारत्वादिकं तु वस्तुगतिप्रदर्शनार्थमेवोक्तमिति । यदर्थं सार्धश्लोकदद्वये -
नेंद्रियजयरूपोपोद्धात उक्त: । अथेदानीं महाप्रयत्नेन साधितेन्द्रियजयस्य
ज्ञानसिद्धिः फलमित्याह ॥ `वशे हीति` । यस्य वशे इन्द्रियाणि वर्तन्ते तस्य
प्रज्ञा प्रतिष्टितेति । यत एवं महायाससाध्येंद्रियजयफलं ज्ञानमत
एवायासभीरुर्जनो न तत्साधयतीति, न तु ज्ञानस्योक्तलक्षणानावादिति
श्लोकत्रयतात्पर्यार्थः । अत्रोक्तमिंद्रियजयस्य ज्ञानरूपं फलं न साक्षादिति
`रागद्वेषवियुक्तै` रित्यादौ व्यक्ती भविष्यतीति ज्ञेयम्‌ ॥ ६१ ॥

{{% /details %}}

{{% details "पद विचार" %}}


{{% /details %}}
