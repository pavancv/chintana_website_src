---
title: "श्लोक २.१५  - साङ्ययोग"
date: 2022-03-10T19:42:51+05:30
draft: false
book:
    toc_page: true
    next_page: shloka16
    prev_page: shloka14
    menu : geeta_menu
---



## श्लोक २.१५ {class=text-center}

<br/>

{{< shloka  "0"  >}}

यं हि न व्यथयन्त्येते पुरुषं पुरुषर्षभ।   
समदुःखसुखं धीरं सोऽमृतत्वाय कल्पते ॥२.१५॥

{{< /shloka >}}

---


{{% details "श्रीमन्मध्वाचार्यभगवत्पादाचर्य विरचित  गीताभाष्य" %}}

अतः प्रयोजनमाह `यं हीति`। यमेते मात्रास्पर्शा न व्यथयन्ति। पुरिशयमेव सन्तं शरीरसम्बधाभावे सर्वेषां व्यथाभावात्पुरुषमिति विशेषणम्। कथं न व्यथयन्ति समदुःखसुखत्वात् तत्कथं धैर्येण।

{{% /details %}}

---

{{% details "श्रीराघवेन्द्रतीर्थविरचित गीताविवृतिः " %}}


ननु दुःखाभावस्य युद्धाकरणेऽपि सम्भवात्किं तत्कृत्वा
दुःखाभावायाभिमानत्यागेनेत्याशङ्क्य देहाद्यभिमानत्यागेन भवन्‌ दुःखाभावः
स्वयं फलरूपोऽपि परमपुमर्थहेतुश्च भवतीत्याह ॥ 
**यं हीति** । हे `पुरुषर्षभ` पुरुषश्रेष्ठ पार्थ । `एते` मात्रास्पर्शाः विषयेन्द्रियसन्निकर्षाः `पुरुषं` *पुरं देह सरति* गच्छति सृगतौ प्रत्यक्षतो जानाति ।
उपपदान्तस्योकारः । *सरतेर्डप्रत्ययः* । षत्वम्‌ । शरीरदर्शनवन्तम्‌ ।  
यद्वा पुरु पूर्ण ब्रह्म । तत्सरत्यवगच्छतीति ब्रह्मज्ञानी तम्‌ ।  
धीरं सुखे दुःखे च प्राप्ते सति तत्कार्ययोरुत्सेकविषादयोः
स्तम्भकप्रयत्नवन्तं, अत एवं `समदुःखसुखम्‌` । अनुपादेयत्वेन धर्मेण `दुःखेन
समं सुखं यस्य स` तथा तं। दुःख यथाऽपुमर्थत्वहेतुनाऽनुपादेयं तथा वैषयिकं
सुखमपि अमृतत्वविरोधित्वादनुपादेयं यस्य स **समदुःखसुखः** । दुःखसमसुखमिति
यावत्‌ । अत एव यं अभिमानहीनं जीवं स्त्रीजनं पुंजनं वा न **व्यथयन्ति** न
चालयन्ति सुखदुःखकृतोच्चत्वनीचत्वलक्षणविकार न प्रापयन्ति । सोऽधिकारी
अमृतत्वाय मुक्तये **कल्पते** समर्थो भवति । अत्र धीरमिति समदुःखसुखत्वे
हेतुः। तच्चाभिमानत्यागे हेतुः । समदुःखसुखो जीवः सुखहेतुषु
शोभनाध्यासलक्षणाभिमानवांस्तद्विरोधिषु देषरूपाभिमानवांश्च कथं भवेदिति॥ 
सुप्त्यादा पामराणामपि अभिमानाभावेन व्यथाभावादमृतत्वप्रसक्तिरिति
शङ्काव्यावृत्तये पुरुषं शरीरदर्शनवन्तमित्युक्तम्‌ । तथा व्यथाभावमात्रेण
कथममृतत्वं,  
**तमेवं विद्वान्** (तै. आ. ३-१२-७) इत्यादि
श्रुतिविरोधादित्यपि शङ्काऽपनुत्तये पुरुषं ब्रह्मज्ञानिनमित्युक्तम्‌ ।  
**पुरु ब्रह्म गुणाधिक्यात्तज्ज्ञानात्पुरुषः स्मृत** इत्युक्तेः ।  
अत्र नरहरितीर्थीये **ब्रह्मा निरभिमानित्वादि**ति स्मृतिमुदाहृत्य 
चतुर्मुखादन्येषां अतिव्यथाराहित्यमेव
लिङ्गभङ्गात्प्राग्देहाद्यभिमानाभावादित्युक्तम्‌ ॥ १५॥

{{% /details %}}


---

{{% details "पद विचार" %}}

- व्यथयन्ति : चालयन्ति (shaken)  
- पुरुषं : पुरु पूर्ण ब्रह्म । तत् सरति अवगच्छति इति  
- समदुःखसुखं : दुःखेन समं सुखं यस्य स  
- अनुपादेय : In admissible
- व्यावृत्तये : Surrounded by
- अध्यास : अधि आस -  impose, sit on
- अपनुत् : Take away, remove, expiate
- प्रसक्ति : conclusion

{{% /details %}}
