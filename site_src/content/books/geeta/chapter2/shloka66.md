---
title: "श्लोक २.६६  - साङ्ययोग"
date: 2022-08-04T20:45:26+05:30
draft: false
book:
    toc_page: true
    next_page: shloka67
    prev_page: shloka65
    menu : geeta_menu
---



## श्लोक २.६६ {class=text-center}

<br/>

{{< shloka  "0"  >}}

नास्ति बुद्धिरयुक्तस्य न चायुक्तस्य भावना ।  
न चाभावयतः शान्तिरशान्तस्य कुतः सुखम् ॥ २.६५ ॥


{{< /shloka >}}

---


{{% details "श्रीमत्मध्वाचार्यभगवत्पादाचर्य विरचित  गीताभाष्य" %}}

प्रसादाभावे दोषमाहोत्तराभ्यां श्लोकाभ्याम् न हि प्रसादाभावे युक्तिश्चित्तनिरोधः। अयुक्तस्य च बुद्धिः सम्यग्ज्ञानं च नास्ति। तदेवोपपादयति न चायुक्तस्येति। शान्तिर्मुक्तिःशान्तिर्मोक्षोऽथ निर्वाणम् इत्यभिधानात्।

{{% /details %}}



{{% details "श्रीराघवेन्द्रतीर्थविरचित गीताविवृतिः" %}}

श्रवणमननाभ्यामुपकृतेन ध्यानेनैव ब्रह्मापरोक्षज्ञानसिद्धेः किमनेन
प्रसादेनेत्यतः प्रसादाभावे दोषमाह ॥ `नास्तीत्यादि श्लोकद्वयेन` । विपक्षे
दोषोक्तिपरत्वान्मनः प्रसादाभावे युक्तिशब्दितचित्तनिरोधो न
भवतीत्येतत्प्रकरणप्राप्तमादौ योज्यम्‌ । **नास्ति बुद्धि** रित्येतदग्रे योज्यम्‌ ।
अयुक्तस्य चित्तनिरोधहीनस्य भावना ध्यानं न भवति । अभावयतश्चाध्यायिनश्च
बुद्धिरपरोक्षज्ञानं न भवति । न चाबुद्धेरिति शेषः । अपरोक्षज्ञानहीनस्य च
शातिर्मुक्तिर्नास्ति । अशांतस्यामुक्तस्य च सुखं कुतः न कुतोऽपीत्यर्थः ।
अबुद्धेः शांतिर्नेत्वेतावत्येव वाच्येऽशांतस्य कुतः सुखमित्युक्तिर्न केवलमपरोक्षिणो
मुक्तौ सर्वदुःखप्रहाणमात्रं किंतु संसारिभिरलम्यं परमं सुखं चेति ज्ञापयितुं
प्रसंगात्प्राप्तेति ज्ञेयम्‌ । यद्वा शांतिर्भगवदेकनिष्टबुद्भिता । सुखं मोक्षः ॥ ६६॥

{{% /details %}}

{{% details "पद विचार" %}}


{{% /details %}}
