---
title: "श्लोक २.५१ / ५२  - साङ्ययोग"
date: 2022-07-31T20:45:26+05:30
draft: false
book:
    toc_page: true
    next_page: shloka53
    prev_page: shloka50
    menu : geeta_menu
---



## श्लोक २.५० / ५२ {class=text-center}

<br/>

{{< shloka  "0"  >}}

कर्मजं बुद्धियुक्ता हि फलं त्यक्त्वा मनीषिणः ।  
जन्मबंधविनिर्मुक्ताः पदं गच्छंत्यनामयम्‌ ॥ ५१॥


यदा ते मोहकलिलं बुद्धिर्व्यतितरिष्यति ।  
तदा गंताऽसि निर्वेदं श्रोतव्यस्य श्रुतस्य च ॥ ५२॥

{{< /shloka >}}

---


{{% details "श्रीमन्मध्वाचार्यभगवत्पादाचर्य विरचित  गीताभाष्य" %}}

तदुपायमाह कर्मजमिति। कर्मजं फलं त्यक्त्वाऽकामनयेश्वराय समर्प्य बुद्धियुक्ताः। 
सम्यग्ज्ञानिनो भूत्वा पदं गच्छन्ति। स योगः कर्म ज्ञानसाधनम्। 
तन्मोक्षसाधनमिति भावः। ॥ २.५१॥

कियत्पर्यन्तमवश्यं कर्तव्यानि मुमुक्षुणैवं कर्माणीत्याह यदेति। 
निर्वेदं नितरां लाभम्। **प्रयोगात् तस्माद्ब्राह्मणः पाण्डित्यं निर्विद्य** बृ.उ.3।5।1 
इत्यादि। न हि तत्र वैराग्यमुपपद्यते तथा सति पाण्डित्यादिति स्यात्।
न च ज्ञानिनां भगवन्महिमादिश्रवणेन विरक्तिर्भवति। 
आत्मारामा हि मुनयो निर्ग्राह्या (निर्ग्रन्था) अप्युरुक्रमे। 
**कुर्वन्त्यहैतुकीं भक्तिमित्थम्भूतगुणो हरिः** भाग.1।7।10 इति वचनात् 
अनुष्ठानाच्च शुकादीनाम्। 
न च तेषां फलं सुखं नास्ति तस्यैव महत्सुखत्वात्। 
तेषांया निर्वृतिस्तनुभृतां तव पादपद्मध्यानाद्भवज्जनकथाश्रवणेन वा स्यात्। 
साब्रह्मणि स्वमहिमन्यपि नाथ मा भूत्किम्वन्तकासि लुलितात्पततां विमानात् भाग.4।9।10 
इत्यादिवचनात्। तेषामप्युपासनादिफलस्य साधितत्वात् तारतम्याधिगतेश्च। 
तथाहि यदि तारतम्यं न स्यात्नात्यन्तिकं विगणयन्त्यपि ते प्रसादं भाग.3।15।48नैकात्मतां 
मे स्पृहयन्ति केचित् भाग.2।25।34एकत्वमप्युत दीयमानं न गृह्णन्ति इति 
मुक्तिमप्यनिच्छतामपि मोक्ष एव फलम्। तमिच्छतामपि भवति सुप्रतीकादीनाम्। 
कथमनिच्छतां स्तुतिरुपपन्ना स्यात् वचनाच्च।यथा भक्तिविशेषोऽत्र दृश्यते पुरुषोत्तमे। 
तथा मुक्तिविशेषोऽपि ज्ञानिनां लिङ्गभेदने इति। योगिनां भिन्नलिङ्गानामाविर्भूतस्वरूपिणाम्। प्राप्तानां परमानन्दं तारतम्यं सदैव हि इति। 
न त्वामतिशयिष्यन्ति मुक्तावपि कदाचन। मद्भक्तियोगाज्ज्ञानाच्च सर्वानतिशयिष्यसि इति च। 
साम्यवचनं तु प्राचुर्यविषयम् दुःखाभावविषयं च। 
तथा चोक्तम् दुःखाभावः परानन्दो लिङ्गभेदः समो मतः। 
तथापि परमानन्दो ज्ञानभेदात्तु भिद्यते इति नारायणाष्टाक्षरकल्पे। 
अतो न वैराग्यं श्रुतादावत्र विवक्षितम्। 
न च सङ्कोचे मानं किञ्चिद्विद्यमान इतरत्र प्रयोगे महद्भिः श्रवणीयस्य 
श्रुतस्य च वेदादेः फलं प्राप्स्यसीत्यर्थः  ॥ २.५२ ॥

{{% /details %}}



{{% details "श्रीराघवेन्द्रतीर्थविरचित गीताविवृतिः " %}}

पूर्वोक्तं ज्ञानसाधनं ज्ञानफलं च विवृणोति ॥ **कर्मजमिति** । कर्मजं फलं
त्यक्त्वेत्युपलक्षणं । कर्मजफलसंकल्पत्यागादिपूर्वकं भगवदर्पणबुद्ध्या
कर्मानुष्ठानरूपं योगमास्थाय `बुद्धियुक्ताः` सम्यक्‌ शास्रजनितभगवज्ज्ञानिन
इत्यनेन ज्ञानसाधनं योगो विवृतः । ततश्च । `मनीषिणः` - 
*प्रशंसायां मतुबर्थेनिप्रत्ययः*, अपरोक्षज्ञानिनो भूत्वा `जन्मबंधविनिर्मुक्ताः` 
संतः `अनामयं` निर्दुःखं `पदं` मोक्ष `गच्छंती`त्युक्या  ज्ञानफलं विवृत्तं ज्ञेयम्‌ 
॥ ५१ ॥  

फलकामनादि- वर्जितानीश्वरासधनरूपाणि कर्माणि  मोक्षसाधनज्ञानार्थिना
कियत्पर्यतं कर्तव्यानीत्यत आह ॥ **यदा ते इति** ॥ `यदा ते` तव 
`बुद्धिः` अतःकरणं `मोहकलिल`मन्यथाज्ञानलेक्षणं दोषं 
`व्यतितरिष्यति` परित्यक्ष्यति । 
`तदा` महत्भ्यः `श्रुतस्य श्रोतव्यस्य च` । सर्वकर्मोपलक्षणमेतत्‌ । 
तस्य सर्वस्य `निर्वेदं` नितरां लाभं `गंताऽसि` प्राप्स्यसि । 
मुक्तिहेतुज्ञानसाधनभूतो निवृत्तकर्मानुष्ठानरूपो
योगः साक्षाज्ज्ञानहेतुः श्रवणादिरूपप्रमाणस्यादृष्टद्वारा
सत्त्वशुद्ध्युत्पादनेनोपकारकः सन्‌ मिथ्याज्ञानदोषनिवृत्तिपर्यतं 
तत्त्वज्ञानोदयपर्यन्तं च कर्तव्य इति भावः ॥ ५२ ॥

{{% /details %}}



{{% details "पद विचार" %}}

- उपलक्षणं : Designating or implying any analogous object , Metaphorical
- व्यतितरिष्यति :  overcome
- परित्यक्ष्यति :  abandon

{{% /details %}}
