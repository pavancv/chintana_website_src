---
title: "श्लोक २.४७  - साङ्ययोग"
date: 2022-07-31T20:45:26+05:30
draft: false
book:
    toc_page: true
    next_page: shloka48
    prev_page: shloka46
    menu : geeta_menu
---



## श्लोक २.४७ {class=text-center}

<br/>

{{< shloka  "0"  >}}

कर्मण्येवाधिकारस्ते मा फलेषु कदाचन।  
मा कर्मफलहेतुर्भूर्मा ते सङ्गोऽस्त्वकर्मणि ॥२.४७॥

{{< /shloka >}}

---


{{% details "श्रीमन्मध्वाचार्यभगवत्पादाचर्य विरचित  गीताभाष्य" %}}

कामात्मनां निन्दा कृता। कथं एषां ***स्वर्गकामो यजेत*** आप.श्रौ.10।1।2।1 
इत्यादौ कामस्यापि विहितत्वात् इत्यत आह कर्मण्येवेति। त इत्युपलक्षणार्थम्। 
तव ज्ञानिनोऽपि न फलकामकर्तव्यता किम्वन्येषाम्। नत्वस्ति केषाञ्चिन्न तेऽस्तीति। 
स हि ज्ञानी नरांश इन्द्रश्च मोहादिस्त्वभिभवादेः। 
यदि तेषां शुद्धसत्त्वानां न स्याज्ज्ञानं कान्येषाम्। उपदेशादेश्च सिद्धं ज्ञानं तेषाम्।
पार्थार्ष्टिषेणेत्यादिज्ञानिगणनाच्च कामनिषेध एवात्र। फलानि ह्यस्वातन्त्र्येण भवन्ति। 
नहि कर्मफलानि कर्माभावे यत्नतो भवन्ति। भवन्ति च काम्यकर्मिणो विपर्ययप्रयत्नेऽप्यविरोधे। 
अतः कर्माकरण एव प्रत्यवायः न तु ज्ञानादिना वाऽकामनया फलाप्राप्तौ अतः कर्मण्येवाधिकारः। 
अतस्तदेव कार्यम्। न तु कामेन ज्ञानादिनिषेधेन वा फलप्राप्तिः। 
कामवचनानां तु तात्पर्यं भगवतैवोक्तम् रोचनार्थं फलश्रुतिः। 
यथा **भैषज्यरोचनम्** इति भागवते। 11।21।23 अत एव कामी यजेतेत्यर्थः। 
न तु कामी भूत्वेत्यर्थः।निष्कामं ज्ञानपूर्वं च इति वचनात् वक्ष्यमाणेभ्यश्च। 
वसन्ते वसन्ते ज्योतिषा यजेत इत्यादिभ्यश्च। अतो मा कर्मफलहेतुर्भूः। 
कर्मफलं तत्कृतौ हेतुर्यस्य स कर्मफलहेतुः स मा भूः।

तर्हि न करोमीत्यत आह मा त इति। कर्माकरणे स्नेहो मास्त्वित्यर्थः। 
अन्यथा फलाभावेऽपि मत्प्रसादाख्यफलभावात्। 
इच्छा च तस्य युक्तावृणीमहे ते परितोषणाय इति महदाचारात्। 
अनिन्दनाद्विशेषत इतरनिन्दनाच्च। सामान्यं विशेषो बाधत इति च प्रसिद्धम्सर्घानानय 
नैकं मैत्रम् इत्यादौ।  
**अतोनैकात्मतां मे स्पृद्दयन्ति केचित्** भाग.3।25।34  
**भक्तिमन्विच्छन्तः** ।  
**ब्रह्मजिज्ञासा** ब्र.सू.1।1।1 
**विज्ञाय प्रज्ञां द्रष्टव्यः** बृ.उ.2।4।5।5।6 इत्यादिववनेभ्यः।  
स्वार्थसेवकं प्रति न तथा स्नेहः। किं ददामीत्युक्ते सेवादि याचकंप्रति बहुतरस्नेह इति लोकप्रसिद्धन्यायाच्च भक्तिज्ञानादिकामना कार्येति सिद्धम्।

{{% /details %}}



{{% details "श्रीराघवेन्द्रतीर्थविरचित गीताविवृतिः" %}}

ननु सकामतया कर्मा कुर्यतां ***यामिमां*** इत्यादिनोक्त निंदा न युक्ता ।
***स्वर्गकमो यजेत?*** इत्यादौ कामनाया अपि विधानात्‌ । न हि विहितकृतां
निंदा युक्ता । न च यागकामनयोर्द्वयोरपि विधौ वाक्यभेदः ।
स्वर्गकामनाविशिष्टयागविध्यभ्युपगमादित्यत आह ॥ **कर्मण्येवेति** । अत्र त
इति ज्ञानिभूतसर्ववर्णाश्रमोपलक्षणं । फलेष्विति पदं फलकामोपलक्षणं ।
अयमर्थः।  
हे पार्थ ते तव त्वादृशस्यान्यस्य ज्ञानिनोऽपि `कर्मण्येवाधिकारो`
योग्यता । `फलेषु` स्वर्गादिफलकामनासु `मा` नाधिकारः । अतः कर्मैव कार्यं
विधिविषय इति यावत्‌ । न तु कामना कार्या । कुतः **कुर्वन्नेवेति** (ईशा.२)
श्रुते एवं त्वेयीत्युत्तरार्धे कर्माकरणे प्रत्यवायस्येव कामनाया अकरणे
पत्ययावा श्रवणात् । तथा च कामनानुवादेन यागविधिरेवायं न तु
विशिष्टविधिरिति भावः। अतः कामनायाः विध्यविषयत्वात्‌ कर्मकृतौ फलं 
हेतुर्यस्य स `कर्मलफलहेतुः` मा भूरित्यर्थः । शाकपार्थिवादिवत् कृतिपदलोपोऽत्र 
ध्येयः ।   
तर्हि स्वयं क्लेशरूपत्वात् कर्म न कार्य इत्यत आह ॥ **मा ते इति**
`ते` तव त्वादृस्य सर्वस्यापि ज्ञानिनः `अकर्मणि` कर्माकरणे `संगः` स्नेहो माऽभूत् । 
स्वर्गादिरूपाल्पास्थिरफलाभावेऽपि   अनल्पस्थिरमोक्षरूपमहापुमर्थहेतु 
भगवज्ज्ञानभक्तिप्रसादानां भावात्तत्कामनया कर्मकरणोपपत्तेः ज्ञानभक्यादि कामनायाश्च 
निंदाऽभावात्‌ ।  
प्रत्युत **वृणीमहे ते परितोषणाय** इत्यादिना चतुर्थस्कंधे  प्रचेतसां महतामाचाराञ्च । 
तथा च सूत्रं । 
**"ॐ बहिस्तूभयथाऽपि स्मृतेराचाराच्च ॐ** इति (३-४-४) । 
न च  ज्ञानितः **ॐ अनियमः सर्वेषां अविरोधाच्छब्दानुमानाभ्यां  ॐ** (३-३-३२) 
इत्युक्तदिशा, मोक्षस्य सिद्धतया किं कर्माकरणेन साध्यमिति चेन्न । 
ज्ञाने मोक्षे चातिश्यार्थत्वात् । यथोक्तं
**ॐ भावं तु बादरायणोऽस्ति हि ॐ** (१-३-३३) इति ।   


यद्वा पूर्वमात्मवानित्यनेनैक्यभावनं न कार्यमित्युक्तं । तत्कुत  इत्यतो
जीवब्रह्मैक्यस्यैवाभादित्यैक्याभावरूप हेतुमाह ॥ **कर्मण्येवेति** । 
त इत्युपलक्षणं । त्वदादिसर्वजीवानां `कर्मण्येवाधिकारः` । कर्मसंपादन एव
सामर्थ्यमित्यर्थः । एवकारव्यवच्छेद्यमाह ॥ **मा फलेष्विति**। `फलेषु`
कदाचनाधिकारो नास्ति। फलमंपादने सामर्थ्यं नास्ति । किं त्वीश्चर एव
फलदाने समर्थ इति भावः । तदाह सूत्रे **ॐ फलमत उपपत्तेः ॐ** इति
(३-२-३९) । एवं च फलसंपादने  शक्तत्वाशक्तत्वाभ्यां सर्वजीवानां
ईश्वरेणैक्याभावादिति   युक्तिरुक्त्ता भवति । तस्याः प्रतिज्ञामाह
॥ **मा कर्मफेलहेतुर्भूरिति** । उक्तदिशा कर्मफलहेतुरीश्वरः 
मनसा स `मा भूः`। तदैक्यभावना न कर्येति यावत्‌ ।  
मिथ्योपासनायाः **ॐ न प्रतीके न हि सः ॐ** इति व्याससूत्रे (४-१-४) 
 ***अचेतनासत्यायोग्यान्यनुपास्यान्यफलत्व विपर्ययाभ्यां*** इति संकर्षणसूत्रे 
 च निषेदात् । तर्हि सत्वस्थ इत्युक्तदिशा नित्यं स्वमित्वेन हरिस्मृत्यैवालं, किं 
 कर्मकरणेनेत्यत आह ॥ **मा त इति** । 
 त्वदादेः सर्वस्य `अकर्मणि` कर्माकरणे `संगः` स्नेहो माऽभूत् । 
 तदकरणे प्रत्यवायश्रवणादिति भावः ॥४७॥

{{% /details %}}


{{% details "पद विचार" %}}

- प्रत्यवाय
- व्यवच्छेद
- अलं

{{% /details %}}
