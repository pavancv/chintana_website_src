---
title: "श्लोक १२.५ - भक्तियोग"
date: 2023-10-02T14:35:10+05:30
draft: false
book:
    toc_page: true
    next_page: shloka6
    prev_page: shloka4
    menu : geeta_menu
---



## श्लोक १२.५ {class=text-center}

<br/>

{{< shloka  "0"  >}}

क्लेशोऽधिकतरस्तेषामव्यक्तासक्तचेतसाम् ।   
अव्यक्ता हि गतिर्दुःखं देहवद्भिरवाप्यते ॥१२.५॥

{{< /shloka >}}

---


{{% details "श्रीमन्मध्वाचार्यभगवत्पादाचर्य विरचित  गीताभाष्य" %}}

कथं तर्हि त्वदुपासकानामुत्तमत्वं इत्यत आह -- क्लेश इति। 
अव्यक्ता गतिर्दुःखं ह्यवाप्यते। गतिर्मार्गः। अव्यक्तोपासनद्वारको 
मत्प्राप्तिमार्गो दुःखमवाप्यत इत्यर्थः। 
अतिशयोपासनसर्वेन्द्रियातिनियमनसर्वसमबुद्धिसर्वभूतहितेरतत्वातिसुष्ट्वाचारसम्यग्विष्
णुभक्त्यादिसाधनसन्दर्भमृते नाव्यक्तापरोक्षम्।तदृते च न विष्णुप्रसादः। सत्यपि 
तस्मिन्नसम्यग्भगवदुपासनमृते नर्ते च तं मोक्षः? विनाऽव्यक्तोपासनं भवत्येव 
भगवदुपासकानां मोक्ष इति क्लेशिष्ठो़ऽयं मार्ग इति भावः। 
तथाप्यपरोक्षीकृताव्यक्तानां सुकरं भगवदुपासनमित्येव प्रयोजनम्। तत्रापि 
योऽव्यक्तापरोक्षे प्रयासस्तावता प्रयासेन यदि भगवन्तमुपास्ते? ऊनेन वा? तदा 
भगवदपरोक्षमेव भवतीति द्वितीयमधिकम्। इन्द्रियसंयमाद्यूनभावे अत्युपासकस्यापि देवी 
नातिप्रसादमेति। देवस्तु तानि साधनानि भक्तिमतः स्वयमेव प्रयत्नेन ददातीति 
सौकर्यमिति भक्तानां भगवुपासने। इतरत्र च क्लेशोऽधिकतरः।तदेतत्सर्वं पर्युपासते 
सन्नियम्याधिकतर इति परिसन्तरप्शब्दैः प्रतीयते। सामवेदे माधुच्छन्दशाखायां चोक्तम् 
-- भक्ताश्च येऽतीव विष्णावतीव जितेन्द्रियाः सम्यगाचारयुक्ताः। उपासते तां 
समबुद्धयश्च तेषां देवी दृश्यते नेतरेषाम्। दृष्टा च सा भक्तिमतीव विष्णौ 
दत्त्वोपास्ते सर्वविघ्नांश्छिनत्ति। उपास्य तं वासुदेवं विदित्वा ततस्ततः 
शान्तिमत्यन्तमेति इति। उक्तं च सामवेदे अयास्यशाखायाम् -- 
##### प्रसन्नो भविता देवः सोऽव्यक्तेन सहैव तु। 
##### यावता तत्प्रसादो हि तावतैव न संशयः।
##### न तत्प्रसादमात्रेण प्रीयते स महेश्वरः। 
##### तस्मिन्प्रीते तु सर्वस्य प्रीतिस्त भवति ध्रुवम् ।।  

##### यद्यप्युपासनाधिक्यं तथापि गुणदो हि सः। 
##### मुक्तिदश्च स एवैको नाव्यक्तादिस्तु कश्चन 
इति।
##### ममात्मभावमिच्छन्तो यतन्ते परमात्मने [म.भा.12।228।20] 
इति मोक्षधर्मे श्रीवचनम्।
##### धर्मनित्ये महाबुद्धौ ब्रह्मण्ये सत्यवादिनि। 
#####  प्रश्रिते दानशीले च सदैव निवसाम्यहम् [म.भा.12।228।26] 
इति च।महतः परं तु ब्रह्मैव। तथा हि भगवता सयुक्तिकमभिहितम्।वदतीति चेन्न प्राज्ञो 
हि त्रयाणामेव चैवमुपन्यासः प्रश्नश्चेत्यादि। तमिति पुल्लिङ्गाच्चैतत्सिद्धिः। महतः 
परत्वं तु अव्यक्तपरस्य भवत्येव। तथा चाग्निवेश्यशाखायाम् -- 
##### अनाद्यनन्तं महतः परं ध्रुवम् [कठो.3।15] इति। 
##### परो हि देवः पुरुहूतो महत्तः 
इति। न चाव्यक्तरूपं भगवता निषिद्धं भारतादौ साधितत्वात्। 
शरीररूपकविन्यस्तगृहीतेरित्यादौ तु साङ्ख्यप्रसिद्धं,प्रधानं निषिध्य 
वैदिकमव्यक्तमेवोक्तम्। तथा च सौकरायणश्रुतिः -- 
##### शरीररूपिका अशरीरस्य विष्णोर्यतः प्रिया सा जगतः प्रसूतिः 
इति। सुव्रतानां क्षिप्रं महदैश्वर्यं ददाति देवी न देव इति विशेषः। सुवर्णवर्णां 
पद्मकरां च देवीं सर्वेश्वरीं व्याप्तजडां च बुद्ध्वा। सैवेति वै सुव्रतानां तु 
मासान्महाविभूतिं श्रीस्तु दद्यान्न देवः इत्यृग्वेदखिलेषु।
॥१२.५॥

{{% /details %}}



{{% details "श्रीराघवेन्द्रतीर्थविरचित गीताविवृतिः " %}}

अव्यक्तोपासकानामपि त्वत्प्राप्तिरूपमोक्षसत्वे कथं 
त्वदुपासकानाम उत्तमतेत्यत आह ॥ **क्लेश इति** । 
अव्यक्ते विष्णुं विनाकृतश्रीतत्त्वे 
`आसक्तचित्तानां तेषां क्लेशः` अधिकतरः अत्यंताधिकः । 
कथमित्यत आह ॥ **अव्यक्ता हीति** । `गति`शब्दो 
गम्यतेऽनेनेति करणव्युत्पत्त्य मार्गपरः । 
`अव्यक्त`शब्दस्तदुपासनं लक्षयित्वा तद्द्वारकलक्षकः । 
अव्यक्तोपासनद्वारको भगवत्प्राप्तिमार्गः `दुःखं` यथा भवति 
तथा देहवद्भिरवाप्यते हि ।
प्रागुक्तपरिशब्दार्थपूर्वकमुपासनं इंद्रियग्रामातिनियमनं 
षष्ठोक्तप्रकारेण सर्वत्र समबुद्धित्वम्‌ । 
सर्वभूतहितकरत्वं सुष्ठ्-वाचारं च विना न देवीप्रसादः । 
तेन विना नेश्वरप्रसादः । तेन विना न तत्प्राप्तिरिति
तदुपास्तिद्वारक- भगवत्प्राप्तिमार्गस्य क्लेशतरत्वं 
ध्येयम्‌  ॥१२.५॥

{{% /details %}}



{{% details "पद विचार" %}}


{{% /details %}}
