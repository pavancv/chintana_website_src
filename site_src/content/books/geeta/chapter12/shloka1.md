---
title: "श्लोक १२.१ - भक्तियोग"
date: 2023-10-02T14:35:01+05:30
draft: false
book:
    toc_page: true
    next_page: shloka2
    prev_page: ../chapter12
    menu : geeta_menu
---



## श्लोक १२.१ {class=text-center}

<br/>

{{< shloka  "0"  >}}

**अर्जुन उवाच**  
एवं सततयुक्ता ये भक्तास्त्वां पर्युपासते ।  
येचाप्यक्षरमव्यक्तं तेषां के योगवित्तमाः ॥१२.१॥  

{{< /shloka >}}

---


{{% details "श्रीमन्मध्वाचार्यभगवत्पादाचर्य विरचित  गीताभाष्य" %}}

**उपासनाप्रियाय नमः।** ।   
अव्यक्तोपासनाद्भगवदुपासनस्योत्तमत्वं प्रदर्श्य तदुपायं प्रदर्शयत्यस्मिन्नध्याये 
तदुपासनमपि मोक्षसाधनं प्रतीयते  
##### श्रियं वसाना अमृतत्वमायन्भवन्ति सत्या समिथा मितद्रौ [ऋक्सं.7।4।4।4] 
इति।   
##### अनाद्यनन्तं महतः परं ध्रुवं निचाय्य तन्मृत्युमुखात्प्रमुच्यते [कठो.3।15] 
इति च।   
##### अव्यक्तं च महतः परम् । महतः परमव्यक्तम् [कठो.3।11] 
इत्युक्तपरामर्शोपपत्तेः । 
##### उपास्य तां श्रियमव्यक्तसंज्ञां भक्त्या मर्त्यो मुच्यते सर्वबन्धैः 
इति सामवेदे आग्निवेश्यशाखायाम् । महच्च माहात्म्यं तस्या वेदेषूच्यते -- 
##### चतुष्कपर्दा युवतिः सुपेशा घृतप्रतीका वयुनानि वस्ते।  
##### तस्यां सुपर्णा वृषणा निषेदतुर्यत्र देवा दधिरे भागधेयम्। 
[ऋक्सं.8।6।16।3] 
##### चतुःशिखण्डा युवतिः सुपेशा घृतप्रतीका वयुनानि वस्ते   
इति च। 
##### अहं रुद्रेभिर्वसुभिश्चराम्यहमादित्यैरुत विश्वदेवैः 
इत्यारभ्य 
##### अहं राष्ट्री सङ्गमनी वसूनां चिकितुषी प्रथमा यज्ञियानाम्। 
##### तां मा देवा व्यदधुः पुरुत्रा भूरिस्थात्रां भूर्यावेशयन्तीम्। 
##### मया सो अन्नमत्ति यो विपश्यति यः प्राणिति य ईं श्रृणोत्युक्तम्। 
##### अमन्तवो मां त उपक्षियन्ति श्रुधि श्रुत श्रद्धिवं ते वदामि। 
##### यं कामये तं तमुग्रं कृणोमि तं ब्रह्माणं तमृषिं तं सुमेधाम्। 
##### अहं रुद्राय धनुरातनोमि ब्रह्मद्विषे शरवे हन्तवा उ।।
##### अहं सुवे पितरमस्य मूर्धन्मम योनिरप्स्वान्तस्समुद्रे। 
##### परो दिवा पर एना पृथिव्यै तावती महिना सम्बभूव 
[ऋक्सं.8।7व.11?12] इत्यादि च। 
##### त्वया जुष्ट ऋषिर्भवति देवि त्वया ब्रह्म गतश्रीरुत त्वया 
[म.ना.13।2] इति च। इति शङ्का कस्यचिद्भवति? अतो जानन्नपि सूक्ष्मयुक्तिज्ञानार्थं पृच्छति -- एवमिति। `एवंशब्देन दृष्टश्रुतरूपंमत्कर्मकृत्` [11।55] इत्यादिप्रकारश्च परामृश्यते। 
##### अव्यक्तं प्रकृतिः।महतः परमव्यक्तं 
[कठो.3।12] इति प्रयोगात्।
##### यत्तत् त्रिगुणमव्यक्तं नित्यं सदसदात्मकम्।
##### प्रधानं प्रकृतिं प्राहुरविशेषं विशेषवत् 
[3।26।10] इति च भागवते।  
##### अक्षरं च तत्। अक्षरात्परतः परः 
[मु.उ.2।1।2] इति श्रुतेः। 
##### परं तु ब्रह्म न हि भगवतोऽन्यत् । 
##### आनन्दमानन्दमयेऽवसाने सर्वात्मके ब्रह्मणि वासुदेवे 
[ ] इति भागवते। 
##### रूपं चेदृशं साधितं पुरस्तात्। 
##### उपासनं च तथैव कार्यम्। 
##### सहस्रशीर्षा पुरुषः सहस्राक्षः सहस्रपात् 
[ऋक्सं.8।4।17।1श्वे.उ.3।14] इत्यारभ्य 
##### तमेवं विद्वानमृत इह भवति 
[नृ.पू.ता.1।6] 
##### नान्यः पन्था अयनाय विद्यते [श्वे.उ.3।8] 
इति साम्यासा। आदित्यवर्णत्वादिश्च न वृथोपचारत्वेनाङ्गीकार्यः। 
तथा च सामवेदे सौकरायणश्रुतिः -- 
##### स्थाणुर्ह वै प्राजापत्यः स प्रजापतिं पितरमेत्योवाच। 
##### मुमुक्षुभिः साधुभिः पूतपापैः किमु ह वै तारकं तारवाच्यम्। 
##### ध्यानं च तस्याप्तरुचेः कथं स्याद्ध्येयश्च कः पुरुषोऽलोमपादः 
इति। 
##### तं होवाचैष वै विष्णुस्तारकोऽलोमपादो ध्यानं च तस्याप्तरुचेर्वदामि। 
##### सोऽनन्तशीर्षो बहुवर्णः सुवर्णो ध्येयः स वै लोहितादित्यवर्णः। 
##### श्यामोऽथ वा हृदये सोऽष्टबाहुरनन्तवीर्योऽनन्तबलः पुराणः 
इति। 
##### अरूपत्वा देस्तु गतिरुक्ता। 
##### पुरुषभेदश्च प्रश्नादौ प्रतीयते। 
##### त्वां पर्युपासतेये चाप्यक्षरमव्यक्तं 
इत्यादौ। ॥१२.१॥ 

{{% /details %}}



{{% details "श्रीराघवेन्द्रतीर्थविरचित गीताविवृतिः " %}}


॥ ॐ ॥ देवदेव्युपासनयोर्मध्ये देवोपासनस्याधिक्याय 
तदुपासनमाहास्मिन्नध्याये । भगवदुपास्त्याधिक्य- 
परत्वादस्य भगवन्माहात्म्य- परषट्कांतर्भवश्च। 
##### तमेवं विद्वान्‌' (तै.आ.३-१२-७) 
इत्यादौ 
##### भगवदुपास्तेरिव श्रियं वसाना अमृतत्वमायन्‌ 
इत्यादिश्रुतौ श्रियं प्रत्युपासीना अमृतत्वं प्राप्ता
इति श्रीदेव्युपास्तेरपि मुक्तिहेतुत्वावगमेन जायमानपरकीय- 
संदेहमाहृत्य विशेषयुक्तिबुभुत्सया पृच्छति ॥ **एवमिति** । 
न च देव्युपास्तेः मुक्तिहेतुत्वमुपचरितम्‌ । 
**अंतवत्तु फलं तेषामि**ति साप्तमिकन्यायात्‌ । 
अतो नास्य संदेहहेतुत्वमिति शक्यम्‌ । 
ब्रह्मादिदेवानां जनिमृतिमत्त्वेन तदुपास्तेरंतवत्फलकत्वेऽपि 
श्रियस्तु *चतुष्कपर्दा* इत्यादौ
नित्ययौवनज्ञानमयत्वदेवपूज्यत्वादिमहामहिम्नः श्रवणेन 
तदुपास्तेः मुक्तिहेतुत्वसंभवेन संदेहहेतुत्वं मन्वानस्यायं 
प्रश्नः ।   

`ये भक्ताः सततयुक्ताः` सततं
ध्यानकर्मयोगवंतः । एवं दृष्टश्रुतरूपं त्वां एवं 
**मत्कर्मकृत्‌** इत्याद्युक्तप्रकारेण 
`पर्युपासते`, येऽपि च `अक्षर`नामकमव्यक्तं 
चित्प्रकृतिं परिश्रद्धया 
भकत्यादिपूर्वकमुपासते तेषां मध्ये `के योगवित्तमाः` 
मोक्षोपायज्ञेषु श्रेष्ठाः,
इत्युवाचार्जुनः  इत्यन्वयः।   

एवमित्यस्य त्वामित्यत्रोपासत 
इत्यत्र चान्वयः । एवमित्यस्य 
पूर्वपरामर्शितवात् पर्वानंतर्यमप्यस्य अध्ययस्य ध्येयम्‌ । 
अत्राव्यक्तमित्येव वाच्ये अक्षरमिति तद्विशेषणोक्तिः 
क्षरणंवद्‌भ्यो ब्रह्मादिदेवांतरेभ्यो 
वैलक्षण्यप्रदर्शनेन प्रश्रसंभावनार्था ॥१२.१॥

{{% /details %}}



{{% details "पद विचार" %}}


{{% /details %}}
